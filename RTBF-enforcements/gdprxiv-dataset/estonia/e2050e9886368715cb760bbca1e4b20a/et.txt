ERAELU KAITSE JA RIIGI LÄBIPAISTVUSE EEST Tatari 39, Tallinn 10134  / 627 4135 / info@aki.ee / www.aki.ee / Registrikood 70004235       ETTEKIRJUTUS-HOIATUS isikuandmete kaitse asjas nr 2.1-6/19/13    Ettekirjutuse tegija  Andmekaitse Inspektsioon  Ettekirjutuse tegemise aeg ja koht  02.12.2019, Tallinnas  Ettekirjutuse adressaat – isikuandmete töötleja Eesti Iseseisvuspartei aadress: Tatari tn 8-21, 10116 Tallinn e-posti aadress: iseseisvuspartei@iseseisvuspartei.ee   Isikuandmete töötleja vastutav isik  juhatuse liige   RESOLUTSIOON: Korrakaitseseaduse § 28 lõike 1, isikuandmete kaitse seaduse § 56 lõike 1 ja lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 2 punktide d ja g alusel teeb inspektsioon täitmiseks kohustusliku ettekirjutuse: Lõpetada XXX-i isikuandmete töötlemine, sh avalikustamine äriregistris Eesti Iseseisvuspartei liikmete nimekirjas.   Määran ettekirjutuse täitmise tähtajaks 16.12.2019. a.  Ettekirjutuse täitmisest teatage hiljemalt selleks tähtajaks Andmekaitse Inspektsioonile.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 1500 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.    FAKTILISED ASJAOLUD:  11.03.2019. a esitas kaebaja Registrite ja Infosüsteemide Keskusele avalduse, millega palus eemaldada äriregistrisse kantud valed andmed: Äriregistri teabesüsteemi andmetel on XXX (sünniaeg XXX ja isikukood XXX) kuulunud oma elu jooksul kahte erakonda – Vabariikliku Parteisse ja Eesti Iseseisvusparteisse. Äriregistri kande kohaselt oleks justkui XXX astunud Vabariikliku Parteisse astunud oma 18. sünnipäeval. See info ei ole õige, XXX ei ole kunagi kumbagi neist erakondadest astunud ega neisse kuulnud. Palun eemaldage mõlemad kanded Äriregistrist – mõlemad erakondlikud kuuluvused on valed.  25.04.2019. a esitas kaebaja inspektsioonile kaebuse, millega isik soovib, et Eesti Iseseisvuspartei lõpetaks tema isikuandmete töötlemise äriregistris: Äriregistris on info nagu oleksin kuulunud aastaid Eesti Iseseisvusparteisse ja ka selle õiguseelsesse erakonda Vabariiklik Partei. Ma ei ole aga kunagi nendesse erakondadesse ei astunud ega kuulunud. Mind on sinna arvatud ekslikult ja enda tahte vastaselt. Olen võtnud ühendust Eesti Iseseisvusparteiga, aga ei ole saanud vastust. Soovin eemaldada kande minu kuulumisest neil aastatel mõlema erakonna ridadesse.  20.11.2019. a saatis inspektsioon juriidilise isiku äriregistris toodud elektronposti aadressile iseseisvuspartei@iseseisvuspartei.ee töötlejale ettepaneku: lõpetada kaebaja andmete avaldamine äriregistris ja saata selle kohta kinnitus hiljemalt 29.11.2019.a. Sellele vastust ei järgnenud.   ISIKUANDMETE TÖÖTLEJA SELETUS:  Isikuandmete töötleja ei ole kasutanud oma õigust esitada seletusi või vastuväiteid.   ANDMEKAITSE INSPEKTSIOONI PÕHJENDUSED:  Isikuandmete kaitse üldmääruse artikkel 4 punkti 1 kohaselt on isikuandmed igasugune teave tuvastatud või tuvastatava füüsilise isiku („andmesubjekti“) kohta; tuvastatav füüsiline isik on isik, keda saab otseselt või kaudselt tuvastada, eelkõige sellise identifitseerimistunnuse põhjal nagu nimi, isikukood, asukohateave, võrguidentifikaator või selle füüsilise isiku ühe või mitme füüsilise, füsioloogilise, geneetilise, vaimse, majandusliku, kultuurilise või sotsiaalse tunnuse põhjal. Vastavalt määruse artikli 4 punktile 2 on isikuandmete töötlemine isikuandmete või nende kogumitega tehtav automatiseeritud või automatiseerimata toiming või toimingute kogum, nagu kogumine, dokumenteerimine, korrastamine, struktureerimine, säilitamine, kohandamine ja muutmine, päringute tegemine, lugemine, kasutamine, edastamise, levitamise või muul moel kättesaadavaks tegemise teel avalikustamine, ühitamine või ühendamine, piiramine, kustutamine või hävitamine  Erakonna liikmete nimekirja pidamise, sh selles muudatuste tegemise, registrile esitamise ja nimekirja õigsuse eest vastutab erakonna juhatus (EKS § 8 p 2, § 81). EKS § 81 lg 1 sätestab, et erakonna liikmete nimekirja peab erakonna juhatus registriosakonna juures. Lõike 2 kohaselt teeb muudatusi erakonna liikmete nimekirjas erakonna juhatus või juhatuse poolt selleks volitatud isik.  Antud juhul on avaldatud kaebaja täisnimi ja sünniaeg ning fakt, et isik on olnud Eesti Iseseisvuspartei (sh eelnevalt Vabariikliku Partei, mille otsene õiglusjärglane on Eesti Iseseisvuspartei) liige.   Inspektsioon selgitab, et igasuguseks isikuandete töötlemise on vajalik isikuandmete kaitse üldmääruse artiklist 6 tulenev alus. Antud juhul saab selleks olla isiku nõusolek. Nõusoleku olemasolu tõendamise kohustus vaidluse korral on töötlejal (avaldajal). Antud juhul ei ole inspektsioon tuvastanud, kas nõusolek on kaebaja osas andmete avalikustamiseks võetud ja  inspektsioon lähtub sellest, et on oma kaebuses kinnitanud, et ei ole ise erakonda astunud. Samuti on isik kaebuses välja toonud, et on erakonna poole pöördunud, aga ei ole saanud vastust.   Töötleja ei ole pärast inspektsiooni ettepanekut (lõpetada kaebaja andmete avaldamine äriregistris ja saata selle kohta kinnitus) omapoolseid selgitusi ega vastuväiteid esitanud ega ettepanekut täitnud. Seega tuleb lugeda kaebaja isikuandmete avalikustamine äriregistris õiguspäratuks ning avalikustamine kohaselt lõpetada.  Isikuandmete kaitse üldmääruse artikkel 17 punkt 1 annab andmesubjektile õiguse nõuda, et vastutav töötleja kustutaks põhjendamatu viivituseta teda puudutavad isikuandmed ja vastutav töötleja on kohustatud kustutama isikuandmed põhjendamatu viivituseta, kui vastavalt punktile d on andmeid töödeldud ebaseaduslikult. Ebaseaduslikuks loetakse töötlemist, kui selleks ei esine seadusest tulenevat alust.   vaneminspektor peadirektori volitusel