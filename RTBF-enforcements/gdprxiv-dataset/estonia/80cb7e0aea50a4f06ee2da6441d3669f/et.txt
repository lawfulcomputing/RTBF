ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/21/3   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht  16.02.2021, Tallinn  Ettekirjutuse adressaadid                               Unpredictable Computing OÜ (14224743) info@unpredictablecomputing.com info@vindazo.de  BCC CONSULT OÜ (12437239) Roseni tn 13, Tallinn 10111 info@prifinance.com    Adressaatide vastutavad isikud   juhatuse liikmed   1. RESOLUTSIOON: Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti d ning lõike 2 punktide c ja d, samuti arvestades IKÜM artiklitega 5, 6, 12 ja 17, teeb Andmekaitse Inspektsioon Unpredictable Computing OÜ-le täitmiseks kohustusliku ettekirjutuse:  Eemaldada võrgulehelt www.vindazo.de kõik XXX isikuandmed. Sh eemaldada isikuandmed järgnevatelt võrgulinkidelt: - [võrgulink] - [võrgulink] - [võrgulink]  2. RESOLUTSIOON: Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punktiga e teeme BCC CONSULT OÜ-le täitmiseks kohustusliku ettekirjutuse:  Selgitada Andmekaitse Inspektsioonile põhjalikult ja arusaadavalt (sh edastada asjaomased tõendid) seda, milline on BCC CONSULT OÜ kui  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  menetlusdokumentide kättesaamiseks pädeva isiku roll Unpredictable Computing OÜ-le suunatud menetlusdokumentide (sh käesoleva ettekirjutus-hoiatuse) kätte saamisel.  Määrame ettekirjutuste täitmise tähtajaks 02.03.2021.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha 5000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai Saksamaa andmekaitseasutuselt piiriülese menetlussüsteemi vahendusel inimese kaebuse, mis puudutab XXX isikuandmete avalikustamist võrgulehel www.vindazo.de. Kaebuse esitaja isikuandmed on avalikustatud muuhulgas järgnevatel võrgulinkidel: 1) [võrgulink]; 2) [võrgulink]; 3) [võrgulink]. Kaebusest nähtuvalt on kaebaja edastanud 02.06.2020 e-posti aadressile info@vindazo.ee kirja, milles märkis muuhulgas järgnevat: I would like to politely request that my personal data, i.e. my name, be removed immediately from the Google index and your site in accordance with the general data protection regulation and to confirm this to me afterwards. Kaebuse esitaja kirjale ei ole aga vastatud ning isikuandmed on jätkuvalt võrgulehelt www.vindazo.de eemaldamata. Lähtuvalt eeltoodust alustas inspektsioon isikuandmete kaitse seaduse (IKS) § 56 lg 3 punkti 8 alusel järelevalvemenetluse. Järelevalvemenetluse käigus saatis inspektsioon asjas nr 2.1.-1/20/3013 Unpredictable Computing OÜ-le 21.01.2021 ettepaneku, mille vastamise tähtaeg oli 05.02.2021. Ettepaneku sisuks oli järgnev: „Eemaldada võrgulehelt www.vindazo.de kõik XXX isikuandmed“. Samuti märkisime, et olukorras, kus Unpredictable Computing OÜ inspektsiooni ettepanekuga ei  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  nõustu, siis saata sellekohane põhjendus hiljemalt 05.02.2021. Ettepanekus juhtis inspektsioon ka tähelepanu ettekirjutuse ja sunniraha määramise võimalusele. Inspektsioon saatis ettepaneku äriregistris toodud e-posti aadressile info@unpredictablecomputing.com ning võrgulehelt www.vindazo.de leitavale e-posti aadressile info@vindazo.de. Samuti saatsime ettepaneku Unpredictable Computing OÜ registrikaardile kantud menetlusdokumentide kättesaamiseks pädeva isiku (BCC CONSULT OÜ) asukoha aadressile [aadress]. E-posti teel saadetud ettepaneku osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  Käesolevaks ajaks ei ole Unpredictable Computing OÜ ega BCC CONSULT OÜ inspektsiooni ettepanekule vastanud ega võtnud ka ühendust ettepanekule vastamise tähtaja pikendamise osas.   Inspektsioon on andnud Unpredictable Computing OÜ-le vastamiseks mõistliku aja, sh on võimalik ka ettepaneku adressaadil inspektsioonile tähtaegselt kirjutada ja põhjendada, kui ettepanekule vastamise tähtaeg on liiga lühike ning põhjaliku vastuse esitamine nõuaks pikemat vastamise aega.  Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED:  Isikuandmeteks on igasugune teave tuvastatud või tuvastatava füüsilise isiku kohta. Tuvastatav füüsiline isik on isik, keda saab otseselt või kaudselt tuvastada, eelkõige selle identifitseerimistunnuse põhjal nagu näiteks nimi (vt IKÜM artikkel 4 punkt 1). Unpredictable Computing OÜ võrgulehel www.vindazo.de on avalikustatud XXX nimi. Seega on Unpredictable Computing OÜ avalikustanud oma võrgulehel kaebuse esitaja isikuandmeid.  Isikuandmete töötlemisel tuleb lähtuda IKÜM-s sätestatud nõuetest. Sh peab isikuandmete töötlemine olema seaduslik (IKÜM artikkel 6 lõige 1) ja vastama isikuandmete töötlemise põhimõtetele (IKÜM artikkel 5). Eeltoodud nõuete täitmise eest vastutab ja peab olema võimeline selle täitmist tõendama vastutav töötleja. Eeltoodut Unpredictable Computing OÜ aga inspektsioonile tõendanud ei ole.  Kaebuse esitaja on esitanud Unpredictable Computing OÜ-le taotluse enda isikuandmete kustutamiseks. IKÜM artikli 17 alusel on inimesel õigus nõuda enda isikuandmete kustutamist ning vastutav töötleja on kohustatud kustutama isikuandmeid põhjendamatu viivituseta, kui esineb lõikes 1 sätestatud asjaolu. Isikuandmeid ei pea kustutama olukorras, kui esineb vähemalt üks  IKÜM artikkel 17 lõikes 3 sätestatud alustest. Seejuures on vastutav töötleja kohustatud hiljemalt ühe kuu jooksul pärast taotluse saamist esitama inimesele teabe taotluse alusel võetud meetmete kohta (IKÜM artikkel 12 lõige 3). Kui aga vastutav töötleja ei võta meetmeid vastavalt inimese taotlusele, on ta kohustatud teatama inimesele hiljemalt ühe kuu jooksul meetmete võtmata jätmise põhjused (IKÜM artikkel 12 lõige 4). Ehk konkreetsel juhul oleks pidanud Unpredictable Computing OÜ kaebuse esitajale igal juhul vastama ning selgitama, kas andmed kustutatakse ning kui ei kustutata, siis mis on andmete kustutamata jätmise põhjused. Selle kohustuse jättis aga Unpredictable Computing OÜ täitmata.  Arvestades sellega, et BCC CONSULT OÜ on kantud Unpredictable Computing OÜ registrikaardile menetlusdokumentide kättesaamiseks pädeva isikuna, siis peab inspektsioon  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  vajalikuks ka saada informatsiooni BCC CONSULT OÜ-lt. Seejuures on oluline teada, milline on BCC CONSULT OÜ roll Unpredictable Computing OÜ-le suunatud menetlusdokumentide kätte saamisel. Arvestades sellega, et menetlusdokumendid võivad sisaldada ka isikuandmeid (nagu ka antud juhul), siis tuleb BCC CONSULT OÜ-d lugeda IKÜM artikkel 28 mõistes Unpredictable Computing OÜ volitatud töötlejaks, kellel on kohustus inspektsioonile vastata. Samuti peab olema Unpredictable Computing OÜ ja BCC CONSULT OÜ vahel sõlmitud leping, milles sätestatakse töötlemise sisu ja kestus, töötlemise laad ja eesmärk, isikuandmete liik ja andmesubjektide kategooriad, andmetöötleja kohustused ja õigused (vt IKÜM artikkel 28 lõige 3).  Ühtlasi märgime, et enne ettekirjutus-hoiatuse koostamist kontrollis inspektsioon ka BCC CONSULT OÜ registrikaardile kantud kontaktandmeid ning tuvastas, et Unpredictable Computing OÜ registrikaardile on kantud BCC CONSULT OÜ eelmine asukoha aadress ([aadress]). Uueks aadressiks on BCC CONSULT OÜ märkinud Roseni tn 13, Tallinn 10111. Seetõttu saadame ettekirjutus-hoiatuse aadressile Roseni tn 13 ning samuti äriregistris toodud e-posti aadressile info@prifinance.com. E-posti teel saadetava ettekirjutus-hoiatuse osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  -  Arvestades sellega, et Unpredictable Computing OÜ ei ole kaebuse esitajale selgitanud, mis põhjusel isikuandmeid ei kustutata ning samuti ei ole ettevõtte esindaja ka inspektsioonile tõendanud, et edasine andmetöötlus vastab IKÜM artiklites 5, 6 ja 17 sätestatud nõuetele, on antud juhul rikutud isikuandmete kaitse seaduse ja isikuandmete kaitse üldmääruse nõudeid, mis tõttu tuleb Unpredictable Computing OÜ-l eemaldada võrgulehelt kaebuse esitaja isikuandmed (nimi).  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 2 punktidele c ja d, on inspektsioonil õigus anda korraldus, et vastutav töötleja rahuldaks andmesubjekti taotlused seoses IKÜM-s toodud õigustega ja anda ka korraldusi, et vastutav töötleja viiks isikuandmete töötlemise toiminguid teatud viisil ja teatud aja jooksul vastavusse IKÜM sätetega.  Võttes arvesse faktilisi asjaolusid ja asjaolu, et konkreetsel juhul avalikustatakse kaebuse esitaja isikuandmeid (nime) ning andmetöötleja ei ole kaebuse esitajale ega ka inspektsioonile tõendanud andmete töötlemise õiguspärasust, leiab inspektsioon, et kohustusliku ettekirjutuse tegemine antud asjas on vajalik, et lõpetada õigusrikkumine võimalikult kiiresti.  Arvestades ka sellega, et inspektsioonil on vajalik teada, milline on BCC CONSULT OÜ roll Unpredictable Computing OÜ-le suunatud menetlusdokumentide kätte saamisel, siis soovime nimetatud teavet saada BCC CONSULT OÜ-lt. Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.   /allkirjastatud digitaalselt/  Raiko Kaur jurist peadirektori volitusel