Tatari 39, Tallinn 10134  / 627 4135 / info@aki.ee / www.aki.ee / Registrikood 70004235         ETTEKIRJUTUS-HOIATUS isikuandmete kaitse asjas nr 2.1.-6/20/6    Ettekirjutuse tegija  Andmekaitse Inspektsioon  Ettekirjutuse tegemise aeg ja koht  16.03.2020, Tallinnas  Ettekirjutuse adressaat  isikuandmete töötleja XXX aadress: xxx e-posti aadress: xxx     RESOLUTSIOON Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punktiga e teeb inspektsioon täitmiseks kohustusliku ettekirjutuse: Lõpetada igasugune xxx-i kahjustav isikuandmete töötlemine, sh isikust fotode avalikustamine võrgulingil https://vk.com/xxx hiljemalt 30.03.2020.a. ja saata selle kohta inspektsioonile kinnitus.  Ettekirjutuse täitmisest palume teavitada hiljemalt selleks tähtajaks Andmekaitse Inspektsioonile aadressil info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 lõike 2 alusel: sunniraha 1000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.    FAKTILISED ASJAOLUD:   09.12.2019. a esitas xxx (xxx seaduslik esindaja)  kaebuse, et tema poja klassikaaslane xxx kasutab ilma loata ja pahatahtliku eesmärgiga isikust pilte, sh on neid töödelnud ja edastanud kolmandatele isikutele ja ka avalikustab oma vk.com kasutajakontol.  10.02.2020. a tegi inspektsioon asjaolude täpsustuseks nõudekirja koolile. 12.02.2020.a on inspektsioon teinud ettepaneku andmete töötlemise lõpetamiseks. 14.02.2020. a esitas kool ülevaate toimunust ning Teie kontaktandmed.  26.02.2020.a on inspektsioon teinud korduva ettepaneku andmete töötlemise lõpetamiseks, millele ei ole vastatud ning foto avalikustamine eelpoolnimetatud võrgulingil ei ole lõpetatud.  ISIKUANDMETE TÖÖTLEJA SELETUS:  Adressaat ei ole kasutanud oma õigust seisukohtade või vastuväidete esitamiseks.   ANDMEKAITSE INSPEKTSIOONI PÕHJENDUSED:  Inspektsioon selgitab, et igasuguseks isikuandete töötlemiseks on vajalik isikuandmete kaitse üldmääruse artiklist 6 tulenev alus. Antud juhul saab selleks olla isiku nõusolek. Nõusoleku olemasolu tõendamise kohustus vaidluse korral on töötlejal (avaldajal). Antud juhul ei tuvasta inspektsioon, kas nõusolek on kaebaja osas andmete avalikustamiseks võetud ja inspektsioon lähtub sellest, et isik on oma nõusoleku kaebuse esitamisega tagasi võtnud ja soovib lõpetada oma isikuandmete töötlemise, sh avalikustamise vk.com keskkonnas, nt võrgulingil https://vk.com/xxx.   Isikuandmete kaitse üldmääruse artikkel 17 punkt 1 annab isikule  õiguse nõuda, et vastutav töötleja kustutaks põhjendamatu viivituseta teda puudutavad isikuandmed ja vastutav töötleja on kohustatud kustutama isikuandmed põhjendamatu viivituseta, kui vastavalt punktile d on andmeid töödeldud ebaseaduslikult. Ebaseaduslikuks loetakse töötlemist, kui selleks ei esine seadusest tulenevat alust. Inspektsioon leiab, et kaebaja isikuandmeid on avalikustatud seadusevastaselt ning tal on õigus nõuda oma isikuandmete töötlemise lõpetamist. Seoses asjaoluga, et avaldaja on alaealine isik, kannab tema tegevuse eest vastutust tema seaduslik esindaja, mistõttu on ettekirjutus adresseeritud xxx-ile kui xxx-i seaduslikule esindajale.   /allkirjastatud digitaalselt/  vaneminspektor peadirektori volitusel