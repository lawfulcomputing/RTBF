ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  ASUTUSESISESEKS KASUTAMISEKS Teabevaldaja: Andmekaitse Inspektsioon Märge tehtud: 07.12.2022 Juurdepääsupiirang kehtib kuni: 07.12.2097  Alus: AvTS § 35 lg 1 p 12, AvTS § 35 lg 1 p 2   ETTEKIRJUTUS-HOIATUS isikuandmete kaitse asjas nr. 2.1.-1/22/2643    Ettekirjutuse tegija  Andmekaitse Inspektsiooni jurist Annika Kaljula  Ettekirjutuse tegemise aeg ja koht  08.12.2022 Tallinnas  Ettekirjutuse adressaat – isikuandmete töötleja Retent AS e-posti aadress: retent@retent.ee  Isikuandmete töötleja vastutav isik  Juhatuse liige Koit Pindmaa   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 2 punkti g alusel ning võttes arvesse IKÜM artiklit 17 teen täitmiseks kohustusliku ettekirjutuse:  Sulgeda e-posti aadressid Xx@retent.ee ja Xx@retent.ee ning saata inspektsioonile ning ka kaebajale selle kohta kinnitus.  Määran ettekirjutuse täitmise tähtajaks 15.12.2022.   Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel:  Sunniraha 2500 eurot   Sunniraha võib määrata korduvalt – kuni ettekirjutus on täidetud. Kui adressaat ei tasu  sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai Xx kaebuse seoses tema endiste tööalaste e-posti aadresside (Xx@retent.ee ja Xx@retent.ee) mittekustutamisega endise tööandja Retent AS poolt. Retent AS ja Xx vaheline töösuhe lõppes juunis 2022 ning peale seda on kaebaja korduvalt pöördunud Retent AS poole nõudega sulgeda tema endised tööalased e-posti aadressid. Kaebaja sõnul ei ole aga tööandja tema e-posti aadresse seni sulgenud ning ta saab nendelt jätkuvalt suunatud e-kirju.  Andmekaitse Inspektsioon saatis 14.11.2022 Retent AS äriregistris kajastatud e-postile retent@retent.ee ettepaneku sulgeda e-posti aadressid Xx@retent.ee ja Xx@retent.ee ning saata inspektsioonile (info@aki.ee) ning ka kaebajale (Xx) selle kohta kinnitus hiljemalt 21.11.2022. Juhuks, kui andmetöötleja ei nõustu ettepanekuga, palus inspektsioon selgitada, millisel õiguslikul alusel hoitakse Retent AS endise töötaja Xx tööalaseid e-posti aadressse Xx@retent.ee ja Xx@retent.ee endiselt avatuna. Kuna nimetatud kuupäevaks vastust ei tulnud, saatis inspektsioon andmetöötlejale korduva samasisulise ettepaneku 28.11.2022, määrates vastamise tähtajaks 5.12.2022 ning hoiatades andmetöötlejat ettekirjutuse tegemise ning sunniraha määramise võimalikkuse eest vastamata jätmise korral.  Käesolevaks kuupäevaks ei ole Retent AS vastanud inspektsiooni ettepanekule ega küsinud vastamiseks täiendavat ajapikendust.  ANDMEKAITSE INSPEKTSIOONI PÕHJENDUSED: 1. Isikuandmeteks on igasugune teave tuvastatud või tuvastatava füüsilise isiku kohta vastavalt IKÜM artiklile 4 lg 1. Seega on isikuandmeks ka e-posti aadressis sisalduv isiku nimi. 2. Isikuandmeid tohib töödelda üksnes siis, kui selleks on mõni IKÜM artiklis 6 nimetatud seaduslik alus (nõusolek, lepingu täitmine, seaduslik kohustus, avalik ülesanne, õigustatud huvi). 3. Üldjuhul antakse töötajale nimeline e-posti aadress töölepingus ettenähtud ülesannete täitmiseks. Pärast töösuhte lõppu ei ole töötaja isikuandmete (nimeline e-posti aadress) töötlemiseks enam algset seadusest tulenevat alust (puudub tööleping). 4. Retent AS ja Xx (kaebaja) vaheline töösuhe lõppes juunis 2022. 5. Kaebaja endised tööalased e-posti aadressid (Xx@retent.ee ja Xx@retent.ee) on endiselt avatud, neid kasutatakse jätkuvalt e-kirjade vastuvõtmiseks ning edastamiseks. 6. Õigus nõuda oma isikuandmete (s.o nimelise e-postkasti) kustutamist tuleneb IKÜM artiklist 17, mille kohaselt on vastutav töötleja kohustatud kustutama isikuandmed põhjendamatu viivituseta, kui isikuandmeid ei ole enam vaja sellel eesmärgil, millega seoses need on kogutud või muul viisil töödeldud (artikkel 17 lg 1 punkt a). 7. Kaebaja on korduvalt pöördunud Retent AS poole nõudega sulgeda tema endised tööalased e-posti aadressid. 8. Kuna Retent AS-l ei ole Xx tööalaste e-posti aadresside kasutamiseks pärast tema töösuhte lõppemist seaduslikku alust, on nende jätkuv avatuna hoidmine isikuandmete  kaitse üldmäärusega vastuolus. 9. IKÜM artikkel 5 lõige 2 kohaselt peab andmetöötluse seaduslikkust tõendama andmetöötleja. 10. Vastavalt IKS § 58 lõikele 1 ning IKÜM artikkel 58 lõike 2 punkti g on inspektsioonil õigus anda korraldus isikuandmete kustutamiseks artikli 17 alusel. 11. Vastavalt haldusmenetluse seaduse (HMS) § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile. 12. Inspektsioon on saatnud etttepaneku ja korduva ettepaneku Retent AS äriregistris kajastatud e-posti aadressile ja andnud Retent AS-le vastamiseks mõistliku aja, sh on inspektsioon pakkunud võimalust ettepanekuga mittenõustumise puhul selgitada, millisel õiguslikul alusel hoitakse Retent AS endise töötaja Xx tööalaseid e-posti aadressse XX@retent.ee ja XX@retent.ee endiselt avatuna. Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimalus esitada asja kohta oma arvamus ja vastuväited. 13. Võttes arvesse faktilisi asjaolusid ning asjaolu, et kaebaja e-posti aadresside (XX@retent.ee ja XX@retent.ee) jätkuvalt avatuna hoidmiseks puudub inspektsioonile teadaolevalt seaduslik alus ning andmetöötleja ei ole vastanud inspektsiooni kahele eelnevalt tehtud ettepanekule, leiab inspektsioon, et kohustusliku ettekirjutuse tegemine antud asjas on vajalik selleks, et lõpetada õigusrikkumine võimalikult kiiresti ning tagada kaebajale tema õigus „olla unustatud“ vastavalt IKÜM artiklile 17.    (allkirjastatud digitaalselt) Annika Kaljula jurist peadirektori volitusel