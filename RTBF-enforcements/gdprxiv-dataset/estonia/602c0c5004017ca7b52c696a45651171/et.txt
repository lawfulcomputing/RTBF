ERAELU KAITSE JA RIIGI LÄBIPAISTVUSE EEST Väike-Ameerika 19 / 10129 Tallinn / 627 4135 / info@aki.ee / www.aki.ee Registrikood 70004235    ETTEKIRJUTUS-HOIATUS isikuandmete kaitse asjas nr 2.1.-6/18/8    Ettekirjutuse tegija  Andmekaitse Inspektsioon  Ettekirjutuse tegemise aeg ja koht  13.11.2018, Tallinnas  Ettekirjutuse adressaat – isikuandmete töötleja Eesti Iseseisvuspartei aadress: Tatari tn 8-21, 10116 Tallinn e-posti aadress: iseseisvuspartei@iseseisvuspartei.ee   Isikuandmete töötleja vastutav isik  juhatuse liige   RESOLUTSIOON: Korrakaitseseaduse (KorS) § 28 lõike 1, isikuandmete kaitse seaduse (IKS) § 32 lõike 1, § 33 lõike 2 punkti  4 ja § 40 lõike 1 alusel teeb inspektsioon täitmiseks kohustusliku ettekirjutuse: lõpetada XXX-i (kaebaja) isikuandmete töötlemine, sh avalikustamine äriregistris.   Määran ettekirjutuse täitmise tähtajaks 30.11.2018.a.  Ettekirjutuse täitmisest teatage hiljemalt selleks tähtajaks Andmekaitse Inspektsioonile.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 40 lõike 2 alusel: sunniraha 1500 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.   FAKTILISED ASJAOLUD:  16.07.2018. a esitas kaebaja inspektsioonile taotluse, et Eesti Iseseisvuspartei lõpetaks tema  isikuandmete töötlemise äriregistris: Minu nime avaldatakse erakonna liikmete nimekirjas ilma aluseta. Ma ei soovi olla seostatud poliitilise parteiga. Selline seos on ebaõige, ning seega kahjustav mulle. Soovin ebaõigete kirjete eemaldamist kõigist võimalikest registritest.    30.07.2018. a saatis inspektsioon juriidilise isiku äriregistris toodud elektronposti aadressile iseseisvuspartei@iseseisvuspartei.ee töötlejale ettepaneku: lõpetada kaebaja andmete avaldamine äriregistris ja vastata ettepanekule hiljemalt 06.08.2018.a.. Sellele vastust ei järgnenud.   17.08.2018 saatis inspektsioon töötlejale samasisulise korduva järelepärimise ja palus sellele vastata hiljemalt 29.08.2018.a.   29.08.2018.a vastas töötleja korduvale ettepanekule järgnevalt: Kaebaja astus Vabariikliku Partei liikmeks 2001. aasta alguses. Tema liitumisavaldus on Tartu Maakohtu registriosakonnas. Peale Vabariikliku Partei ühinemist Eesti Iseseisvusparteiga, sai temast viimatimainitu liige.  31.08.2018. a tegi inspektsioon kaebajale täpsustuse, milles palus vastata küsimustele: 1. Kas olete astunud kunagi Vabariikliku Partei liikmeks, mis hiljem ühinemisega muutus Eesti Iseseisvusparteiks?  2. Kas olete esitanud avalduse Eesti Iseseisvuspartei nimekirjast väljaarvamiseks nagu on kirjeldatud eeltoodus vastuses?    06.09.2018. a vastas kaebaja inspektsioonile järgnevat: Ma ei ole enda teada astunud ühegi poliitilise partei liikmeks, samuti ei ole ma kunagi osalenud ühegi erakonna tegevuses erakonna liikmena.  Lisaks liikmeks astumisele ei ole ma ei suuliselt ega kirjalikult väljendanud soovi üheski erakonnast välja astuda.   12.09.2018. a tegi inspektsioon töötlejale ettepaneku täpsustuse: Esitada inspektsioonile koopiad kaebaja avaldustest erakonnaga liitumiseks ja erakonnast lahkumiseks. Kui neid ei ole võimalik esitada, siis palume isiku kohta kustutada kõik kanded äriregistris hiljemalt 26.09.2018.a. ja saata inspektsioonile selle kohta kinnitus.  25.09.2018. a palus töötleja vastamiseks pikendust: Palume Ettepaneku täpsustuse täitmiseks ajapikendust, kuna suhtlemine Registripidajaga on pooleli.  04.10.2018.a saatis töötleja inspektsioonile teavituse: Hetkel me üritame juhatusega notarile selgitada, mida ja kuskohast ta peaks meile otsima. Kuna registripidaja teeninduspunkt suletud ja teema notarile võõras tundub olevat, ei oska aega lubada.   ISIKUANDMETE TÖÖTLEJA SELETUS:  29.08.2018.a vastas töötleja korduvale ettepanekule järgnevalt: Kaebaja astus Vabariikliku Partei liikmeks 2001. aasta alguses. Tema liitumisavaldus on Tartu Maakohtu registriosakonnas. Peale Vabariikliku Partei ühinemist Eesti Iseseisvusparteiga, sai temast viimatimainitu liige.  04.10.2018.a saatis töötleja inspektsioonile teavituse: Hetkel me üritame juhatusega notarile selgitada, mida ja kuskohast ta peaks meile otsima. Kuna registripidaja teeninduspunkt suletud ja teema notarile võõras tundub olevat, ei oska aega lubada.   Seisuga 14.11.2018.a ei ole töötleja inspektsioonile isiku erakonnaga liitumisavalduse koopiat ning lahkumisvalduse koopiat esitanud, mistõttu on inspektsioon sunnitud tegema kaebaja isikuandmete avaldamise lõpetamiseks ettekirjutuse, kuna ei tuvastanud kaebaja kohta andmete avalikustamiseks seaduslikku alust.    ANDMEKAITSE INSPEKTSIOONI PÕHJENDUSED:  IKS § 4 lõige 1 sätestab, et isikuandmed on mis tahes andmed tuvastatud või tuvastatava füüsilise isiku kohta, sõltumata sellest, millisel kujul või millises vormis need andmed on. Vastavalt IKS §-le 5 on iga isikuandmetega tehtav toiming, sh kasutamine, kogumine, salvestamine, päringute teostamine ja väljavõtete tegemine isikuandmete töötlemine.   Erakonna liikmete nimekirja pidamise, sh selles muudatuste tegemise, registrile esitamise ja nimekirja õigsuse eest vastutab erakonna juhatus (EKS § 8 p 2, § 81). EKS § 81 lg 1 sätestab, et erakonna liikmete nimekirja peab erakonna juhatus registriosakonna juures. Lõike 2 kohaselt teeb muudatusi erakonna liikmete nimekirjas erakonna juhatus või juhatuse poolt selleks volitatud isik.  Antud juhul on avaldatud kaebaja täisnimi ja sünniaeg ning fakt, et isik on olnud Eesti Iseseisvuspartei (sh eelnevalt Vabariikliku Partei, mille otsene õiglusjärglane on Eesti Iseseisvuspartei) liige.   IKS § 10 lõike 1 kohaselt on isikuandmete töötlemine lubatud üksnes inimese nõusolekul või kui alus tuleneb seadusest. Isik annab erakonnaga liitudes oma vabatahtliku nõusoleku liitumisavalduses. IKS § 12 lõikest 2 tulenevalt peab nõusolek reeglina olema kirjalikku taasesitamist võimaldavas vormis. Nõusoleku tõendamise kohustus lasub töötlejal.   IKS § 12 lõike 7 alusel võib isik nõusoleku igal ajal tagasi võtta. Selleks oleks antud olukorras isiku erakonnast lahkumisavaldus.   Töötleja ei ole pärast mitmeid inspektsiooni päringuid vastavaid tõendeid esitanud (ei liitumisavaldust, ega ka lahkumisavaldus), kust nähtuks isiku nõusolek oma nime avaldamiseks erakonna liikmete nimekirjas. Seega tuleb lugeda kaebaja isikuandmete avalikustamine äriregistris õiguspäratuks ning avalikustamine kohaselt lõpetada.  Isikuandmete kaitse üldmääruse artikkel 17 punkt 1 annab andmesubjektile õiguse nõuda, et vastutav töötleja kustutaks põhjendamatu viivituseta teda puudutavad isikuandmed ja vastutav töötleja on kohustatud kustutama isikuandmed põhjendamatu viivituseta, kui vastavalt punktile d on andmeid töödeldud ebaseaduslikult. Ebaseaduslikuks loetakse töötlemist, kui selleks ei esine seadusest tulenevat alust.      Kadri Levand vaneminspektor peadirektori volitusel