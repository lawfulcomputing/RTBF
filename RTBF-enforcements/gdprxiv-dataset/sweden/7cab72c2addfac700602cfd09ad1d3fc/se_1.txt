1(7)

Spotify AB
Org.nr: 556703-7485
Regeringsgatan 19
111 53 Stockholm

Diarienummer:
DI-2020-10541
Datum:
2021-03-24

Beslut efter tillsyn enligt
dataskyddsförordningen – Spotify AB
Integritetsskyddsmyndighetens beslut
Integritetsskyddsmyndigheten konstaterar att Spotify AB har behandlat
personuppgifter i strid med


artikel 12.4 dataskyddsförordningen1 genom att bolaget i sitt svar av den 8 juni
2018 på klagandens invändning mot behandlingen av den 24 maj 2018 enligt
artikel 21 inte på ett klart och tydligt sätt har redogjort för vilka uppgifter som
behandlas, att uppgifterna behandlas med stöd av ett berättigat intresse och
vad det berättigade intresset är samt att svaret inte innehållit information om
möjligheten att lämna in ett klagomål till tillsynsmyndigheten och begära
rättslig prövning.

Integritetsskyddsmyndigheten ger Spotify AB en reprimand enligt artikel 58.2 b
dataskyddsförordningen.

Redogörelse för tillsynsärendet
Integritetsskyddsmyndigheten (IMY) har inlett tillsyn beträffande Spotify AB (Spotify
eller bolaget) med anledning av ett klagomål. Klagomålet har lämnats över till IMY, i
egenskap av ansvarig tillsynsmyndighet enligt artikel 56 dataskyddsförordningen.
Överlämnandet har skett från tillsynsmyndigheten i det land där klaganden har lämnat
in sitt klagomål (Danmark) i enlighet med förordningens bestämmelser om samarbete
vid gränsöverskridande behandling.

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

I klagomålet anförs i huvudsak följande. Klaganden har tidigare haft ett konto och en
betalprenumeration på bolagets musiktjänst. Klaganden har flera gånger begärt att
bolaget ska radera hans kortuppgifter. Enligt bolaget har klaganden registrerat sig via
PayPal och bolaget behandlar därför inte klagandens kortuppgifter. Klaganden
ifrågasätter detta, eftersom klagandens son har nekats att registrera sig för en
kostnadsfri provperiod där klagandens kortuppgifter använts, med motiveringen att
kortet redan har använts.
Spotify AB har i huvudsak uppgett följande.

EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016 om skydd för
fysiska personer med avseende på behandling av personuppgifter och om det fria flödet av sådana uppgifter och om
upphävande av direktiv 95/46/EG (allmän dataskyddsförordning).
1

Integritetsskyddsmyndigheten

Diarienummer: DI-2020-10541
Datum: 2021-03-24

2(7)

Klaganden har begärt radering av sina kredit- eller betalkortsuppgifter. Spotify
behandlar dock inte kortuppgifter när en användare betalar via PayPal, såsom
klaganden gjort, utan behandlar istället unika identifierare för de betalkort eller
”instrument” (”unika betalningsinstrumentidentifierare”) som används av en kund vid
registrering av kostnadsfria provperioder. Den rättsliga grunden för behandlingen är
berättigade intressen. Att klaganden skrivit att han drar tillbaka sitt samtycke får tolkas
som en invändning mot behandlingen. Den fortsatta behandlingen är inte föremål för
rätten till radering eftersom Spotify har ett starkt, berättigat intresse att fortsätta
behandlingen som väger tyngre än klagandens rättigheter och friheter.
För att registrera sig för en kostnadsfri provperiod måste potentiella kunder
tillhandahålla Spotify betalkortsuppgifter som kommer användas för fakturering när
den kostnadsfria provperioden har löpt ut. För att motverka missbruk av de
kostnadsfria provperioder som bolaget erbjuder använder bolaget unika
betalningsinstrumentidentifierare. Detta gör att samma betalningsinstrument inte kan
användas flera gånger. Utan denna funktion skulle det vara enkelt för en kund att
starta nya kostnadsfria Spotify-konton för ytterligare provperioder varje gång deras
kostnadsfria provperiod löper ut, genom att variera uppgifter såsom e-postadress, och
därmed bedrägligt utnyttja Spotify. Den unika betalningsinstrumentidentifieraren är en
alfanumerisk kedja som genereras av Spotifys betalningsbehandlare PayPal. Den
möjliggör den unika identifieringen av kreditkort, men den innehåller inte
kreditkortsnumret eller andra kortdetaljer. Spotify kan inte genom
betalningsinstrumentidentifieraren få tillgång till betalkortsuppgifter via
baklängeskonstruktion (s.k. reverse engineering). Denna process är förenlig med PCI
DSS2.
Behandlingen är nödvändig för Spotify för att kunna motverka bedrägeri. Detta är både
ett berättigat intresse för Spotify och bolagets breda kundbas, eftersom bolaget inte
skulle kunna fortsätta erbjuda kostnadsfria provperioder av bolagets tjänst om
bedrägerier inte kunde motverkas på det här sättet. Det ligger också i allmänhetens
berättigade intresse.
Spotify har svarat på klagandens begäranden men inte raderat uppgifterna eftersom
rätten till radering inte är tillämplig. Bolaget svarade den 7 december 2017 på
klagandens ursprungliga begäran av den 6 december 2017 och den 8 juni 2018 på
klagandens senaste begäran av den 24 maj 2018 och således inom tidsfristen i
dataskyddsförordningen. Gällande klagandens skrivelse från den 15 mars 2018
tolkade bolaget inte det som en begäran om radering enligt dataskyddsförordningen,
men besvarade skrivelsen den 4 maj 2018. Bolaget har i flera av dessa svar informerat
klaganden om att bolaget inte lagrar hans betalkortsuppgifter och att bolaget inte
kunde radera betalningsinstrumentreferensen som identifierar att hans kort redan har
använts för att ta del av ett av bolagets erbjudanden eller tjänster.
Gällande vilken information som lämnades till klaganden den 8 juni 2018 med
anledningen av dennes invändning anser Spotify att bolaget svarade på klagandens
fråga genom att förklara att det inte lagrar några kortuppgifter utan endast använder en
algoritm för att se om ett kreditkort har använts för att ta del av ett Spotify-erbjudande
tidigare. Om bolaget hade haft anledning att tro att klaganden önskade mer detaljer
om dessa kategorier av personuppgifter hade bolaget tillhandahållit det. När bolagets
kundtjänstrådgivare kommunicerar med användare försöker bolaget alltid att
tillhandahålla den information som användarna frågar efter i ett format som är relevant
PCI DSS står för Payment Card Industry Data Security Standard och är en allmänt accepterad uppsättning riktlinjer
och rutiner som syftar till att optimera säkerheten kring användningen av kredit- och bankkort.
2

Integritetsskyddsmyndigheten

Diarienummer: DI-2020-10541
Datum: 2021-03-24

3(7)

för användarna och som även någon som inte känner till bestämmelserna i
dataskyddsförordningen skulle förstå. Eftersom klaganden varken nämnde
förordningen eller frågade efter den rättsliga grunden för behandlingen gick bolaget
inte in på legala detaljer i sitt svar såsom bolagets intresseavvägning. Därtill hade
bolaget i sin integritetspolicy kommunicerat till sina användare att det på förfrågan
gärna tillhandahåller mer information om den intresseavvägning som bolaget har gjort
för att förlita sig på berättigat intresse som legal grund och informerat om möjligheten
att lämna in klagomål till tillsynsmyndigheterna. Vidare bör det beaktas att ärendet
påbörjades mer än fem månader innan dataskyddsförordningen trädde i kraft och att
den enda korrespondensen som ägt rum i tiden efter var bolagets svar två veckor
därefter. Sedan dess har bolagets kundtjänstrådgivare genomgått ytterligare utbildning
i hur de ska svara användare på ett klart och tydligt sätt, vilka frågor som ska betraktas
som förfrågningar enligt dataskyddsförordningen samt vilka frågor som ska
vidarebefordras till bolagets dataskyddsteam och dataskyddsombud. Slutligen ska det
beaktas att bolaget får in över 11.000 kundtjänstärenden dagligen. Även om bolagets
kundtjänst får kontinuerliga utbildningar i dataskydd kan den mänskliga faktorn ibland
leda till att ett ärende besvaras som ett kundtjänstärende istället för ett svar på en
förfrågan enligt dataskyddsförordningen som avses i artikel 12.4, särskilt när
användaren inte nämner personuppgifter eller dataskyddsförordningen i sin
kommunikation med bolaget.
Handläggningen har skett genom skriftväxling. Mot bakgrund av att det gäller
gränsöverskridande behandling har IMY använt sig av de mekanismer för samarbete
och enhetlighet som finns i kapitel VII i dataskyddsförordningen. Berörda
tillsynsmyndigheter har varit dataskyddsmyndigheterna i Portugal, Belgien, Cypern,
Österrike, Frankrike, Tyskland, Slovakien, Italien, Spanien, Danmark, Norge och
Finland.

Motivering av beslut
Integritetsskyddsmyndighetens bedömning
Har bolaget haft rätt att fortsätta behandla klagandens uppgifter efter att
klaganden invänt mot behandlingen?
Enligt artikel 17.1 c dataskyddsförordningen ska den registrerade ha rätt att av den
personuppgiftsansvarige utan onödigt dröjsmål få sina personuppgifter raderade och
den personuppgiftsansvarige ska vara skyldig att utan onödigt dröjsmål radera
personuppgifter om den registrerade invänder mot behandlingen i enlighet med artikel
21.1 och det saknas berättigade skäl för behandlingen som väger tyngre. Enligt artikel
21.1 ska den registrerade, av skäl som hänför sig till hans eller hennes specifika
situation, ha rätt att när som helst göra invändningar mot behandling av
personuppgifter avseende honom eller henne som grundar sig på artikel 6.1 f. Den
personuppgiftsansvarige får inte längre behandla personuppgifterna såvida denne inte
kan påvisa avgörande berättigade skäl för behandlingen som väger tyngre än den
registrerades intressen, rättigheter och friheter.
Klagandens skrivelse av den 24 maj 2018 får förstås som en invändning mot
behandlingen enligt artikel 21.1, av skäl som hänför sig till hans specifika situation på
så sätt att den medför att kortnumret inte kan återanvändas för att registrera nya
kostnadsfria provperioder på bolagets tjänster. Eftersom begäran inte hade hanterats
innan dataskyddsförordningen började tillämpas den 25 maj 2018 så ska bolagets
hantering av begäran bedömas enligt dataskyddsförordningen, det vill säga om

Integritetsskyddsmyndigheten

Diarienummer: DI-2020-10541
Datum: 2021-03-24

4(7)

bolaget har påvisat avgörande berättigade skäl för behandlingen som väger tyngre än
den registrerades intressen, rättigheter och friheter.
För att behandling ska kunna stödja sig på artikel 6.1 f krävs att samtliga tre villkor
som föreskrivs där är uppfyllda, nämligen för det första att den
personuppgiftsansvarige eller tredje part har ett berättigat intresse (berättigat intresse),
för det andra att behandlingen är nödvändig för ändamål som rör det berättigade
intresset (nödvändig) och för det tredje att inte den registrerades intressen eller
grundläggande rättigheter och friheter väger tyngre och kräver skydd av
personuppgifter (intresseavvägning).
Bolaget har bland annat anfört att bolagets berättigade intresse med behandlingen är
att motverka bedrägerier avseende kostnadsfria provperioder. I skäl 47
dataskyddsförordningen anges att sådan behandling av personuppgifter som är
absolut nödvändig för att förhindra bedrägerier utgör ett berättigat intresse för berörd
personuppgiftsansvarig. IMY anser därmed att bolaget har ett berättigat intresse.
Vidare anser IMY att behandlingen är absolut nödvändig för ändamål som rör det
berättigade intresset. Av utredningen framgår nämligen att uppgifterna har minimerats
i den mån det är möjligt för att bolaget ska kunna uppnå ändamålet som rör det
berättigade intresset.
Vid den intresseavvägning som ska göras mellan bolagets berättigade intresse och
klagandens intressen, rättigheter och friheter, konstaterar IMY att bolagets berättigade
intresse väger tungt. Behandlingen framstår som något som klaganden rimligen kan
förvänta sig vid registrering av en kostnadsfri provperiod och inte särskilt
integritetskränkande. Uppgifterna i sig är inte heller att betrakta som
integritetskänsliga. Vid en sammanvägd bedömning anser IMY att bolaget har visat
avgörande berättigade skäl som väger tyngre än klagandens intresse av att hans
kortuppgifter kan återanvändas för att registrera nya kostnadsfria provperioder på
bolagets tjänster och att hans personuppgifter inte ska behandlas.
IMY anser mot bakgrund av de skäl som bolaget fört fram att bolaget har visat
avgörande berättigade skäl som väger tyngre än klagandens intressen, friheter och
rättigheter. Bolaget har därmed haft fog för att fortsätta behandla uppgifterna efter att
klaganden har invänt mot behandlingen och klaganden har därför inte haft rätt till
radering enligt artikel 17.1 c dataskyddsförordningen.
Har bolaget hanterat klagandens begäranden på ett formellt korrekt sätt enligt
dataskyddsförordningen?
Enligt artikel 12.1 dataskyddsförordningen ska den personuppgiftsansvarige vidta
lämpliga åtgärder för att till den registrerade tillhandahålla all kommunikation enligt
artikel 17 och 21 vilken avser behandling i en koncis, klar och tydlig, begriplig och lätt
tillgänglig form, med användning av klart och tydligt språk, Enligt artikel 12.3
dataskyddsförordningen ska den personuppgiftsansvarige på begäran utan onödigt
dröjsmål och under alla omständigheter senast en månad efter att ha mottagit begäran
tillhandahålla den registrerade information om de åtgärder som vidtagits enligt artikel
17 och 21. Enligt artikel 12.4 ska den personuppgiftsansvarige, om denne inte vidtar
åtgärder på den registrerades begäran, utan dröjsmål och senast en månad efter att
ha mottagit begäran informera den registrerade om orsaken till att åtgärder inte
vidtagits och om möjligheten att lämna in ett klagomål till en tillsynsmyndighet och
begära rättslig prövning. Enligt skäl 59 dataskyddsförordningen bör
personuppgiftsansvariga utan onödigt dröjsmål och senast inom en månad vara

Integritetsskyddsmyndigheten

Diarienummer: DI-2020-10541
Datum: 2021-03-24

5(7)

skyldiga att besvara registrerades önskemål och lämna en motivering, om de inte
avser att uppfylla sådana önskemål.
I ärendet ska endast bedömas bolagets agerande under den tid som
dataskyddsförordningen har varit tillämplig, det vill säga sedan den 25 maj 2018. Vid
bedömningen av om bolaget uppfyllt sina informationsskyldigheter gentemot
klaganden genom sitt svar den 8 juni 2018 ska dock de svar som bolaget tidigare
lämnat till klaganden beaktas till bolagets fördel.
Bolaget har bland annat fört fram att anledningen till att bolaget i sitt svar till klaganden
inte informerat om sin rättsliga grund för behandlingen, sin intresseavvägning eller
möjligheten att klaga till tillsynsmyndigheter berott på att klaganden inte nämnt
personuppgifter eller dataskyddsförordningen i sin kommunikation med bolaget och att
klaganden kort där innan fått information om detta genom bolagets integritetspolicy
som började gälla den 25 maj 2018. IMY konstaterar dock att klaganden uttryckligen
angett att det gällt kreditkortsuppgifter och för vilka ändamål han menade att
uppgifterna får behandlas, vilket svårligen kan förstås som annat än som
personuppgifter och hänvisningar till dataskyddsreglerna. Som IMY ovan konstaterat
och bolaget också själv angett ska klagandens begäran dessutom uppfattas som en
invändning enligt artikel 21, vilket därmed har inneburit en skyldighet för bolaget att
meddela ett för klaganden individualiserat beslut enligt dataskyddsförordningen.
Eftersom bolagets beslut var negativt skulle bolagets svar enligt skäl 59 varit motiverat
och enligt artikel 12.4 innehållit orsaken till detta och klagohänvisning, vilket det inte
gjorde. Vad bolaget anfört om att information om detta framgått av bolagets
integritetspolicy är inte tillräckligt. Detta eftersom det rört sig om ett individualiserat
beslut och den enskilde inte kan förväntas ta del av en sådan policy i sin helhet för att
dra slutsatser om vilken typ av beslut som bolaget därmed fattat, särskilt när bolaget
varken angett vilken rättslig grund behandlingen baserats på eller att klagandens
invändning hade avslagits.
Mot denna bakgrund finner IMY att bolagets svar av den 8 juni 2018 inte varit
tillräckligt motiverat enligt artikel 12.4 eftersom bolaget inte på ett klart och tydligt sätt
har redogjort för vilka uppgifter som behandlas, att uppgifterna behandlas med stöd av
ett berättigat intresse och vad det berättigade intresset är samt att svaret inte innehållit
information om möjligheten att lämna in ett klagomål till tillsynsmyndigheten och
begära rättslig prövning. Spotify har därigenom behandlat personuppgifter i strid med
artikel 12.4 dataskyddsförordningen.

Val av ingripande
Av artikel 58.2 i och artikel 83.2 dataskyddsförordningen framgår att IMY har
befogenhet att påföra administrativa sanktionsavgifter i enlighet med artikel 83.
Beroende på omständigheterna i det enskilda fallet ska administrativa
sanktionsavgifter påföras utöver eller i stället för de andra åtgärder som avses i artikel
58.2, som till exempel förelägganden och förbud. Vidare framgår av artikel 83.2 vilka
faktorer som ska beaktas vid beslut om administrativa sanktionsavgifter ska påföras
och vid bestämmande av avgiftens storlek. Om det är fråga om en mindre överträdelse
får IMY enligt vad som anges i skäl 148 i stället för att påföra en sanktionsavgift
utfärda en reprimand enligt artikel 58.2 b. Hänsyn ska tas till försvårande och
förmildrande omständigheter i fallet, såsom överträdelsens karaktär, svårighetsgrad
och varaktighet samt tidigare överträdelser av relevans.

Integritetsskyddsmyndigheten

Diarienummer: DI-2020-10541
Datum: 2021-03-24

6(7)

Bolaget har till sitt försvar i huvudsak anfört att det rör sig om en engångsföreteelse
och att bolaget hanterar en stor mängd kundtjänstärenden. Vidare har sedan det
inträffade bolagets kundtjänstrådgivare genomgått ytterligare utbildning i hur de ska
svara användare på ett klart och tydligt sätt, vilka frågor som ska betraktas som
förfrågningar enligt dataskyddsförordningen samt vilka frågor som ska vidarebefordras
till bolagets dataskyddsteam och dataskyddsombud.
IMY finner vid en samlad bedömning av omständigheterna att det är fråga om en
sådan mindre överträdelse i den mening som avses i skäl 148 och att Spotify AB
därför ska ges en reprimand enligt artikel 58.2 b dataskyddsförordningen för den
konstaterade överträdelsen.
Ärendet avslutas.

Detta beslut har fattats av enhetschefen Catharina Fernquist efter föredragning av
juristen Olle Pettersson.
Catharina Fernquist, 2021-03-24 (Det här är en elektronisk signatur)
Kopia till
Dataskyddsombudet

Integritetsskyddsmyndigheten

Diarienummer: DI-2020-10541
Datum: 2021-03-24

7(7)

Hur man överklagar
Om ni vill överklaga beslutet ska ni skriva till Integritetsskyddsmyndigheten. Ange i
skrivelsen vilket beslut ni överklagar och den ändring som ni begär. Överklagandet ska
ha kommit in till Integritetsskyddsmyndigheten senast tre veckor från den dag ni fick
del av beslutet. Om överklagandet har kommit in i rätt tid sänder
Integritetsskyddsmyndigheten det vidare till Förvaltningsrätten i Stockholm för
prövning.
Ni kan e-posta överklagandet till Integritetsskyddsmyndigheten om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

