18.01.2023
Sancțiune pentru încălcarea RGPD
 
Autoritatea Națională de Supraveghere a finalizat în luna decembrie 2022 o investigație la operatorul Dante Internațional SA și a constatat încălcarea dispozițiilor art. 17 din Regulamentul (UE) 2016/679.
Ca atare, operatorul a fost sancționat contravențional cu amendă în cuantum de 4.918,6 lei (echivalentul a 1000 EURO).
Investigația a fost demarată ca urmare a unei sesizări transmise de o persoană vizată prin care s-a reclamat faptul că operatorul Dante Internațional SA, deținătoarea emag.ro,  a încălcat dreptul la ștergere a datelor cu caracter personal.
În cadrul investigației efectuate, s-a constatat că operatorul a transmis către numărul de telefon al persoanei vizate un SMS prin care era informat cu privire la ofertele comerciale ale societății, deși acesta solicitase anterior ștergerea contului și a datelor nerelevante.
Autoritatea Națională de Supraveghere a constatat că operatorul Dante Internațional SA nu a adoptat toate măsurile necesare pentru a da curs solicitării persoanei vizate de a i se șterge datele personale, astfel încât a continuat să prelucreze datele acesteia prin transmiterea de mesaje comerciale nesolicitate.
În același timp, în cadrul investigației, operatorului i s-a aplicat și măsura corectivă de a lua măsuri tehnice și organizatorice astfel încât să se asigure că dă curs efectiv cererilor prin care se exercită drepturile persoanelor vizate prevăzute de Regulamentul (UE) 2016/679, inclusiv cu privire la dreptul la ștergere.
 
Direcția juridică și comunicare
A.N.S.P.D.C.P.