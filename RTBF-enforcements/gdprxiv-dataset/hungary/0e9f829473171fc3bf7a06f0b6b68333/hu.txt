Tájékoztató a NAIH/2020/842 sz. ügyben hozott határozatának tartalmáról
(a határozat eredeti tartalmának változatlan formában való közlése - még az azonosító adatok
kitakarása mellett is - sérelmes lehet a Kérelmezőre nézve)
Egy korábbi valóságshow szereplő a Nemzeti Adatvédelmi és Információszabadság Hatósághoz
(Hatóság) fordult adatvédelmi hatósági eljárás megindításának igényével, sérelmezve, hogy az
egyik nagy internetes hírportál egy 2014. évben közzétett, az ő személyes adatait tartalmazó
cikket a kérelme ellenére nem távolít el az oldaláról (a cikk arról ad számot, hogy a Kérelmező
szerepelt legrosszabbul a szereplők saját maguk között tartott menetrendszerű szimpátia
szavazásán.) A Kérelmező kijelentette, hogy a cikk negatív hatással van az életére, kifejezetten
hátrányosan hat a szakmai karrierjére, amiatt már több állásajánlat kapcsán is elutasították.
A Hatóság megállapította, hogy a kifogásolt cikk az RTL Klub televízió csatornáján a 2014. évben
futó Való Világ valóságshow 6. szériájának egyik történéséről szóló tájékoztató híradás, amely
megfelel(t) a sajtószabadságról és a médiatartalmak alapvető szabályairól szóló 2010. évi CIV.
törvény (Smtv.) szerinti tájékoztatási jogok teljesülését biztosító sajtótevékenységre vonatkozó
előírásoknak. A sajtótartalom mellett megjelenített fénykép a csatornát üzemeltető Magyar RTL
Televízió Zrt. által kiadott hivatalos sajtófotó, amelyet a televíziós társaság kifejezetten azzal a
céllal adott közre és biztosított valamennyi sajtótermék részére, hogy a műsorral kapcsolatos
híradásokban megfelelő képi illusztrációként szolgáljon.
A Hatóság megállapította azt is, hogy a cikk a panaszos nevét nem, csak a RTL Klub
valóságshowjában használt „becenevét” (VV6 XY) tartalmazza, amely azonban közvetlen módon
nem kapcsolható a panaszos jelenlegi szakmai karrierjéhez, illetve munkaerő-piaci helyzetéhez. A
panaszos teljes nevére az érintett internetes hírportál nem ad ki keresési találatot. Ezzel
ellentétben, a Google kereső motorja a VV6 XY kifejezés megadásának különféle módozataira
több tízezer találatot jelez.
A panaszos a Hatósághoz érkezett kérelmében a cikk eltávolítását indítványozta. Az érintett
személyes adatai törléshez való jogának érvényesíthetősége kivételeit az általános adatvédelmi
rendelet 17. cikk (3) bekezdése rendezi. Ennek a) pontja értelmében a véleménynyilvánítás
szabadsága és a tájékozódáshoz való jog a személyes adatokra vonatkozó törlési kérelem
megtagadásának jogszerű eszközét jelentheti, tehát a személyes adatok további megőrzése
jogszerűnek tekinthető, ha - többek között - az a véleménynyilvánítás és a tájékozódás
szabadságához való jog gyakorlása céljából szükséges. Tehát az általános adatvédelmi rendelet
17. cikk (3) bekezdés a) pontja hivatott egyensúlyt teremteni az érintett törléshez való joga, a
véleménynyilvánítás szabadsága és a tájékozódáshoz való jog gyakorlása között, ezzel biztosítva
- többek között - a sajtószabadságot, valamint az internet szabadságát.
A Hatóság a fentiekre tekintettel elutasította a panaszos azon kérelmét is, amelyben a cikkben
található személyes adatainak törlését kezdeményezte, ugyanis ezen információk eltávolítása a
Hatóság álláspontja szerint csorbítaná a véleménynyilvánítás szabadságát és a tájékozódáshoz
való jogot.
Végezetül, a Hatóság álláspontja szerint, a becenév és fénykép közzététele – az eset valamennyi
lényeges körülményére figyelemmel – nem sértette az általános adatvédelmi rendelet célhoz kötött
adatkezelésre vonatkozó rendelkezéseit sem.
Budapest, 2020. március 30.

