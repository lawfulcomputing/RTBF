Ügyszám: NAIH/2019/3114/8

Tárgy: kérelemnek helyt adó határozat

A Nemzeti Adatvédelmi és Információszabadság Hatóság (a továbbiakban: Hatóság) előtt
[…] kérelmezőnek (a továbbiakban: Kérelmező) az Etyek Nagyközség Polgármesteri Hivatala
(cím: 2019 Etyek, Körpince köz 4..; a továbbiakban: Kérelmezett) által üzemeltetett Etyek
Nagyközség honlapján (www.webetyek.hu; a továbbiakban: Honlap), […], illetve […] kelt, zárt
képviselő-testületi üléseken hozott döntésekről szóló polgármesteri beszámolóknak a Kérelmező
személyes adatai kitakarása nélküli közzététele, és a Kérelmező személyes adatait tartalmazó
beszámolók Honlapról történő eltávolítására irányuló kérelmének megtagadása tárgyában
benyújtott kérelmére indult adatvédelmi hatósági eljárásban meghozta az alábbi
H AT ÁROZ ATO T
I. A Hatóság a kérelemnek helyt ad és
1. megállapítja, hogy a Kérelmezett – azáltal, hogy a Kérelmező személyes adatait a […],
illetve […] kelt, zárt képviselő-testületi üléseken hozott döntések részeként a honlapján
közzétette – jogszerűtlen adatkezelést folytat;
2. a Kérelmezettet elmarasztalja, egyúttal elrendeli, hogy a kifogásolt dokumentumokat
([…], illetve […] kelt, zárt képviselő-testületi üléseken hozott döntésekről szóló
polgármesteri beszámolók) jelen határozat kézhezvételétől számított 8 napon belül
a Honlapról távolítsa el és azokat csak a Kérelmező személyes adatainak kitakarását
követően tegye újra közzé. A megtett intézkedésről a Kérelmezett tájékoztassa a
Kérelmezőt.
II. A Hatóság hivatalból
1. megállapítja, hogy a Kérelmezett – azzal, hogy nem tett eleget a Kérelmező törléshez
való érintetti jogának gyakorlására irányuló kérelmének, és a kérelem elutasításáról az
általános adatvédelmi rendeletben előírt egy hónapos határidőn belül nem tájékoztatta
a Kérelmezőt – megsértette a Kérelmező személyes adatok törléséhez való jogát;
2. a II. 1. pontban megállapított jogsértés miatt a Kérelmezettet – azzal, hogy újabb
adatvédelmi jogsértés megállapítása esetén a jogkövetkezmények megállapításakor
jelen jogsértést, mint előzményt fokozott súllyal veszi majd figyelembe –
figyelmeztetésben részesíti.
Az I. 2. pontban előírt intézkedések megtételét a Kérelmezettnek az intézkedés megtételétől
számított 8 napon belül írásban – az azt alátámasztó bizonyítékok előterjesztésével együtt –
igazolnia kell a Hatóság felé.
***
A fenti I. 2. szerinti kötelezettség nem teljesítése esetén a Hatóság elrendeli a határozat
végrehajtását.
A jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtania, elektronikusan, amely azt az ügy
irataival együtt továbbítja a bíróságnak. A tárgyalás tartása iránti kérelmet a keresetben jelezni kell.
A teljes személyes illetékmentességben nem részesülők számára a bírósági felülvizsgálati eljárás
illetéke 30 000 Ft, a per tárgyi illetékfeljegyzési joga alá esik. A Fővárosi Törvényszék előtti
eljárásban a jogi képviselet kötelező.

2

INDOKOL ÁS
I. Tényállás, előzmények
A Kérelmező 2019. március 20-án kelt, a Hatósághoz 2019. március 26-án érkezett
beadványában előadta, hogy Etyek Nagyközség Polgármesteri Hivatala az Etyek Nagyközség
honlapján (www.webetyek.hu) elérhető, […], illetve […] kelt, zárt képviselő-testületi üléseken hozott
döntésekről szóló polgármesteri beszámolókat a Kérelmező nevének kitakarása nélkül tette közzé.
A közzétett beszámolókból kiderül, hogy a Kérelmező közszolgálati jogviszonyának megszüntetése
tárgyában munkaügyi perben állt Etyek Nagyközség Önkormányzatával, a Kérelmező nyilatkozata
szerint azonban a per már jogerősen lezárult, és megállapításra került, hogy a közszolgálati
jogviszony megszüntetése jogellenes volt. A sérelmezett beszámolók elérési útvonala:
- […]
- […]
A Kérelmező 2018. december 12-én kelt, Etyek Nagyközség Polgármesteri Hivatala részére
megküldött kérelmében kérte a sérelmezett beszámolók eltávolítását a Honlapról. Etyek
Nagyközség Jegyzője 2019. február 8-án kelt válaszában arról tájékoztatta a Kérelmezőt, hogy a
Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.)
52. § (3) bekezdése alapján a zárt ülésen hozott képviselő-testületi döntés nyilvános, így a
polgármester kötelező napirendi pontként jogszerűen nyújtott tárgyilagos tájékoztatást a zárt ülésen
hozott döntésről.
A személyes adatok jogellenes közzététele, illetve a személyes adatok törlésére irányuló kérelem
elutasítása miatt a Kérelmező adatvédelmi hatósági eljárást kezdeményezett, és kérte, hogy a
Hatóság kötelezze Etyek Nagyközség Polgármesteri Hivatalát a sérelmezett beszámolók Honlapról
történő eltávolítására, illetve, hogy a Hatóság büntetés kiszabása mellett tiltsa el a jogsértő
adatkezelőt a további jogsértéstől.
A Hatóság előtt a Kérelmező kérelmére az információs önrendelkezési jogról és az
információszabadságról szóló 2011. évi CXII. törvény (a továbbiakban: Infotv.) 60. § (1) bekezdése
alapján NAIH/2019/3114 ügyszámon adatvédelmi hatósági eljárás indult.
Tekintettel arra, hogy a kérelem nem tartalmazta a Kérelmező azonosításához szükséges
valamennyi adatot, a Hatóság 2019. március 29-én kelt NAIH/2019/3114/2 számú végzésében az
általános közigazgatási rendtartásról szóló 2016. évi CXL. törvény (a továbbiakban: Ákr.) 44. §-a
alapján a hiányok pótlására hívta fel a Kérelmezőt.
A hiánypótlásra való felhívásra adott válaszában a Kérelmező megadta a Kérelmező
azonosításához szükséges adatokat.
A Hatóság az adatvédelmi hatósági eljárás megindításáról NAIH/2019/3114/4 számú, 2019.
április 18-án kelt végzésében értesítette, és az Ákr. 63. §-ára való hivatkozással a tényállás
tisztázása érdekében nyilatkozattételre hívta fel a Kérelmezettet.
A Kérelmezett 2019. május 2-án kelt, a Hatósághoz 2019. május 8-án beérkezett válaszlevelében
nyilatkozott a Hatóság által feltett kérdésekre, és az alábbiakról tájékoztatta a Hatóságot:
- A Mötv. 52. § (3) bekezdése alapján a zárt ülésen hozott képviselő-testületi döntés is
nyilvános, így a polgármester a képviselő-testület szervezeti és működési szabályzata
(SZMSZ) értelmében kötelező napirendi pontként jogszerűen nyújtott tárgyilagos
tájékoztatást a zárt ülésen hozott döntésekről, figyelemmel a közszolgálati tisztviselőkről
szóló 2011. évi CXCIX. törvény (a továbbiakban: Kttv.) 179. §-ára is.
- A Kérelmező neve köztisztviselői jogviszonyával, illetve annak megszűnésével
összefüggésben került feltüntetésre.

3

-

A Kérelmező részére határidőn túli tájékoztatásadást a Kérelmezett a munkatársak
leterheltségével indokolta.

II. Alkalmazott jogszabályi rendelkezések
A természetes személyeknek a személyes adatok kezelése tekintetében történő védelméről és
az ilyen adatok szabad áramlásáról, valamint a 95/46/EK irányelv hatályon kívül helyezéséről szóló
(EU) 2016/679 rendelet (a továbbiakban: általános adatvédelmi rendelet) 2. cikk (1) bekezdése
alapján az általános adatvédelmi rendeletet kell alkalmazni a személyes adatok részben vagy
egészben automatizált módon történő kezelésére, valamint azoknak a személyes adatoknak a nem
automatizált módon történő kezelésére, amelyek valamely nyilvántartási rendszer részét képezik,
vagy amelyeket egy nyilvántartási rendszer részévé kívánnak tenni.
Az általános adatvédelmi rendelet 4. cikk 1. pontja alapján „személyes adat”: azonosított vagy
azonosítható természetes személyre („érintett”) vonatkozó bármely információ; azonosítható az a
természetes személy, aki közvetlen vagy közvetett módon, különösen valamely azonosító, például
név, szám, helymeghatározó adat, online azonosító vagy a természetes személy testi, fiziológiai,
genetikai, szellemi,gazdasági, kulturális vagy szociális azonosságára vonatkozó egy vagy több
tényező alapján azonosítható.
Az általános adatvédelmi rendelet 4. cikk 2. pontja alapján „adatkezelés”: a személyes adatokon
vagy adatállományokon automatizált vagy nem automatizált módon végzett bármely művelet vagy
műveletek összessége, így a gyűjtés, rögzítés, rendszerezés, tagolás, tárolás, átalakítás vagy
megváltoztatás, lekérdezés, betekintés, felhasználás, közlés továbbítás, terjesztés vagy egyéb
módon történő hozzáférhetővé tétel útján, összehangolás vagy összekapcsolás, korlátozás, törlés,
illetve megsemmisítés.
Az általános adatvédelmi rendelet 4. cikk 7. pontja alapján: „adatkezelő”: az a természetes vagy
jogi személy, közhatalmi szerv, ügynökség vagy bármely egyéb szerv, amely a személyes adatok
kezelésének céljait és eszközeit önállóan vagy másokkal együtt meghatározza; ha az adatkezelés
céljait és eszközeit az uniós vagy a tagállami jog határozza meg, az adatkezelőt vagy az adatkezelő
kijelölésére vonatkozó különös szempontokat az uniós vagy a tagállami jog is meghatározhatja.
Az általános adatvédelmi rendelet 5. cikk (1) bekezdés b) pontja alapján személyes adat csak
meghatározott, egyértelmű és jogszerű célból gyűjthető, és ezekkel a célokkal össze nem
egyeztethető módon nem kezelhető („célhoz kötöttség”).
Az általános adatvédelmi rendelet 6. cikk (1) bekezdése alapján személyes adat kizárólag akkor
és annyiban kezelhető jogszerűen, ha legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő
kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél,
vagy az a szerződés megkötését megelőzően az érintett kérésére történő lépések
megtételéhez szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek
védelme miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány
gyakorlásának keretében végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez
szükséges, kivéve, ha ezen érdekekkel szemben elsőbbséget élveznek az érintett olyan
érdekei vagy alapvető jogai és szabadságai, amelyek személyes adatok védelmét teszik
szükségessé, különösen, ha az érintett gyermek.

4

Az általános adatvédelmi rendelet 17. cikk (1) bekezdése alapján az érintett jogosult arra, hogy
kérésére az adatkezelő indokolatlan késedelem nélkül törölje a rá vonatkozó személyes adatokat,
az adatkezelő pedig köteles arra, hogy az érintettre vonatkozó személyes adatokat indokolatlan
késedelem nélkül törölje, ha az alábbi indokok valamelyike fennáll:
a) a személyes adatokra már nincs szükség abból a célból, amelyből azokat gyűjtötték vagy
más módon kezelték;
b) az érintett visszavonja a 6. cikk (1) bekezdésének a) pontja vagy a 9. cikk (2) bekezdésének
a) pontja értelmében az adatkezelés alapját képező hozzájárulását, és az adatkezelésnek
nincs más jogalapja;
c) az érintett a 21. cikk (1) bekezdése alapján tiltakozik az adatkezelése ellen, és nincs
elsőbbséget élvező jogszerű ok az adatkezelésre, vagy az érintett a 21. cikk (2) bekezdése
alapján tiltakozik az adatkezelés ellen;
d) a személyes adatokat jogellenesen kezelték;
e) a személyes adatokat az adatkezelőre alkalmazandó uniós vagy tagállami jogban előírt jogi
kötelezettség teljesítéséhez törölni kell;
f) a személyes adatok gyűjtésére a 8. cikk (1) bekezdésében említett, információs
társadalommal összefüggő szolgáltatások kínálásával kapcsolatosan került sor.
Az általános adatvédelmi rendelet 17. cikk (2) bekezdése értelmében, ha az adatkezelő
nyilvánosságra hozta a személyes adatot, és az (1) bekezdés értelmében azt törölni köteles, az
elérhető technológia és a megvalósítás költségeinek figyelembevételével megteszi az észszerűen
elvárható lépéseket – ideértve technikai intézkedéseket – annak érdekében, hogy tájékoztassa az
adatokat kezelő adatkezelőket, hogy az érintett kérelmezte tőlük a szóban forgó személyes adatokra
mutató linkek vagy e személyes adatok másolatának, illetve másodpéldányának törlését.
Az általános adatvédelmi rendelet 17. cikk (3) bekezdés alapján az (1) és (2) bekezdés nem
alkalmazandó, amennyiben az adatkezelés szükséges:
a) a véleménynyilvánítás szabadságához és a tájékozódáshoz való jog gyakorlása céljából;
b) a személyes adatok kezelését előíró, az adatkezelőre alkalmazandó uniós vagy tagállami
jog szerinti kötelezettség teljesítése, illetve közérdekből vagy az adatkezelőre ruházott
közhatalmi jogosítvány gyakorlása keretében végzett feladat végrehajtása céljából;
c) a 9. cikk (2) bekezdése h) és i) pontjának, valamint a 9. cikk (3) bekezdésének megfelelően
a népegészségügy területét érintő közérdek alapján;
d) a 89. cikk (1) bekezdésével összhangban a közérdekű archiválás céljából, tudományos és
történelmi kutatási célból vagy statisztikai célból, amennyiben az (1) bekezdésben említett
jog valószínűsíthetően lehetetlenné tenné vagy komolyan veszélyeztetné ezt az
adatkezelést; vagy
e) jogi igények előterjesztéséhez, érvényesítéséhez, illetve védelméhez.
A személyes adatok törlésével összefüggő adatkezelői kötelezettségeket az általános
adatvédelmi rendelet 12. cikke határozza meg.
Az általános adatvédelmi rendelet 12. cikk (3) bekezdése alapján az adatkezelő indokolatlan
késedelem nélkül, de mindenféleképpen a kérelem beérkezésétől számított egy hónapon belül
tájékoztatja az érintettet a 15-22. cikk szerinti kérelem nyomán hozott intézkedésekről. Szükség
esetén, figyelembe véve a kérelem összetettségét és a kérelmek számát, ez a határidő további két
hónappal meghosszabbítható. A határidő meghosszabbításáról az adatkezelő a késedelem okainak
megjelölésével a kérelem kézhezvételétől számított egy hónapon belül tájékoztatja az érintettet. Ha
az érintett elektronikus úton nyújtotta be a kérelmet, a tájékoztatást lehetőség szerint elektronikus
úton kell megadni, kivéve, ha az érintett azt másként kéri.
Az általános adatvédelmi rendelet 12. cikk (4) bekezdése értelmében, ha az adatkezelő nem tesz
intézkedéseket az érintett kérelme nyomán, késedelem nélkül, de legkésőbb a kérelem
beérkezésétől számított egy hónapon belül tájékoztatja az érintettet az intézkedés elmaradásának
okairól, valamint arról, hogy az érintett panaszt nyújthat be valamely felügyeleti hatóságnál, és élhet
bírósági jogorvoslati jogával.

5

Az általános adatvédelmi rendelet 12. cikk (5) bekezdése szerint az érintetti jogokkal kapcsolatos
kérelmeket, így a törlés iránti kérelem nyomén hozott intézkedést és az arról való tájékoztatást
alapvetően díjmentesen kell biztosítani. Ha az érintett kérelme egyértelműen megalapozatlan vagy
– különösen ismétlődő jellege miatt – túlzó, az adatkezelő, figyelemmel a kért információ vagy
tájékoztatás nyújtásával vagy a kért intézkedés meghozatalával járó adminisztratív költségekre,
észszerű díjat számíthat fel, vagy megtagadhatja a kérelem alapján történő intézkedést. A kérelem
egyértelműen megalapozatlan vagy túlzó jellegének bizonyítása az adatkezelőt terheli.
Az általános adatvédelmi rendelet hatálya alá tartozó adatkezelésre az Infotv. 2. § (2) bekezdése
szerint az általános adatvédelmi rendeletet az ott megjelölt rendelkezésekben meghatározott
kiegészítésekkel kell alkalmazni.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít, illetve
hivatalból adatvédelmi hatósági eljárást indíthat.
Az általános adatvédelmi rendelet eltérő rendelkezése hiányában a kérelemre indult adatvédelmi
hatósági eljárásra az Ákr. rendelkezéseit kell alkalmazni az Infotv.-ben meghatározott eltérésekkel.
Az Ákr. 103. § (1) bekezdése alapján a hivatalbóli eljárásokra az Ákr.-nek a kérelemre indult
eljárásokra vonatkozó rendelkezéseit az Ákr. 103 és 104. §-ában foglalt eltérésekkel kell alkalmazni.
Az Infotv. 61. § (1) bekezdés a) pontja szerint az adatvédelmi hatósági eljárásban hozott
határozatában a Hatóság az Infotv. 2. § (2) bekezdésében meghatározott adatkezelési műveletekkel
összefüggésben az általános adatvédelmi rendelet 58. cikk (2) bekezdés szerinti
jogkövetkezményeket alkalmazhatja.
Az általános adatvédelmi rendelet 58. cikk (2) bekezdés b), c) és d) pontjai alapján a felügyeleti
hatóság korrekciós hatáskörében eljárva elmarasztalja az adatkezelőt vagy az adatfeldolgozót, ha
adatkezelési tevékenysége megsértette e rendelet rendelkezéseit; utasítja az adatkezelőt vagy az
adatfeldolgozót, hogy teljesítse az érintettnek az e rendelet szerinti jogai gyakorlására vonatkozó
kérelmét; utasítja az adatkezelőt vagy az adatfeldolgozót, hogy adatkezelési műveleteit – adott
esetben meghatározott módon és meghatározott időn belül – hozza összhangba e rendelet
rendelkezéseivel.
Az Infotv. 75/A. § alapján a Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja, különösen
azzal, hogy a személyes adatok kezelésére vonatkozó – jogszabályban vagy az Európai Unió
kötelező jogi aktusában meghatározott – előírások első alkalommal történő megsértése esetén a
jogsértés orvoslása iránt az általános adatvédelmi rendelet 58. cikkével összhangban – elsősorban
az adatkezelő vagy adatfeldolgozó figyelmeztetésével intézkedik.
Az Infotv. 3. § 5. pontja alapján: „közérdekű adat”: az állami vagy helyi önkormányzati feladatot,
valamint jogszabályban meghatározott egyéb közfeladatot ellátó szerv vagy személy kezelésében
lévő és tevékenységére vonatkozó vagy közfeladatának ellátásával összefüggésben keletkezett, a
személyes adat fogalma alá nem eső, bármilyen módon vagy formában rögzített információ vagy
ismeret, függetlenül kezelésének módjától, önálló vagy gyűjteményes jellegétől, így különösen a
hatáskörre,
illetékességre,
szervezeti
felépítésre,
szakmai
tevékenységre,
annak
eredményességére is kiterjedő értékelésére, a birtokolt adatfajtákra és a működést szabályozó
jogszabályokra, valamint a gazdálkodásra, a megkötött szerződésekre vonatkozó adat.
Az Infotv. 3. § 6. pontja szerint: „közérdekből nyilvános adat”: a közérdekű adat fogalma alá nem
tartozó minden olyan adat, amelynek nyilvánosságra hozatalát, megismerhetőségét vagy
hozzáférhetővé tételét törvény közérdekből elrendeli.

6

Az Infotv. 26. § (1) bekezdés kimondja, hogy az állami vagy helyi önkormányzati feladatot,
valamint jogszabályban meghatározott egyéb közfeladatot ellátó szervnek vagy személynek (a
továbbiakban együtt: közfeladatot ellátó szerv) lehetővé kell tennie, hogy a kezelésében lévő
közérdekű adatot és közérdekből nyilvános adatot – az e törvényben meghatározott kivételekkel –
erre irányuló igény alapján bárki megismerhesse.
Az Infotv. 26. § (2) bekezdése értelmében közérdekből nyilvános adat a közfeladatot ellátó szerv
feladat- és hatáskörében eljáró személy neve, feladatköre, munkaköre, vezetői megbízása, a
közfeladat ellátásával összefüggő egyéb személyes adata, valamint azok a személyes adatai,
amelyek megismerhetőségét törvény előírja. A közérdekből nyilvános személyes adatok a célhoz
kötött adatkezelés elvének tiszteletben tartásával terjeszthetőek.
Az Infotv. 33. § (1) bekezdése, valamint 1. számú melléklete II. 8. pontja alapján a testületi szerv
döntései előkészítésének rendjét, az állampolgári közreműködés (véleményezés) módját, eljárási
szabályait, a testületi szerv üléseinek helyét, idejét, továbbá nyilvánosságát, döntéseit, ülésének
jegyzőkönyveit, illetve összefoglalóit; a testületi szerv szavazásának adatait, ha ezt jogszabály nem
korlátozza, a változásokat követően azonnal, az előző állapot 1 évig archívumban tartásával,
internetes honlapon, digitális formában, bárki számára, személyazonosítás nélkül, korlátozástól
mentesen, kinyomtatható és részleteiben is adatvesztés és -torzulás nélkül kimásolható módon, a
betekintés, a letöltés, a nyomtatás, a kimásolás és a hálózati adatátvitel szempontjából is
díjmentesen kell hozzáférhetővé tenni.
A Mötv. 46. § (1) bekezdése alapján a képviselő-testület ülése nyilvános. Ugyanezen § (2)
bekezdése alapján a képviselő-testület
a) zárt ülést tart önkormányzati hatósági, összeférhetetlenségi, méltatlansági, kitüntetési ügy
tárgyalásakor, fegyelmi büntetés kiszabása, valamint vagyonnyilatkozattal kapcsolatos
eljárás esetén;
b) zárt ülést tart az érintett kérésére választás, kinevezés, felmentés, vezetői megbízás adása,
annak visszavonása, fegyelmi eljárás megindítása és állásfoglalást igénylő személyi ügy
tárgyalásakor;
c) zárt ülést rendelhet el a vagyonával való rendelkezés esetén, továbbá az általa kiírt pályázat
feltételeinek meghatározásakor, a pályázat tárgyalásakor, ha a nyilvános tárgyalás az
önkormányzat vagy más érintett üzleti érdekét sértené.
A Mötv. 52. § (3) bekezdése alapján a választópolgárok – a zárt ülés kivételével – betekinthetnek
a képviselő-testület előterjesztésébe és ülésének jegyzőkönyvébe. A közérdekű adat és
közérdekből nyilvános adat megismerésének lehetőségét zárt ülés tartása esetén is biztosítani kell.
A zárt ülésen hozott képviselő-testületi döntés is nyilvános.
A Kttv. 179. §-a alapján közérdekből nyilvános adatnak minősül a kormánytisztviselő neve, a
kormánytisztviselő állampolgársága, a kormánytisztviselőt alkalmazó államigazgatási szerv neve, a
kormánytisztviselőt alkalmazó szervnél a kormányzati szolgálati jogviszony kezdete, a
kormánytisztviselő jelenlegi besorolása, besorolásának időpontja, a kormánytisztviselő
munkakörének megnevezése és a betöltés időtartama, a kormánytisztviselő vezetői kinevezésének
és megszűnésének időpontja, címadományozás adatai, a kormánytisztviselő illetménye.
Az általános adatvédelmi rendelet 86. cikke kimondja, hogy a közérdekű feladat teljesítése
céljából közhatalmi szervek, vagy egyéb, közfeladatot ellátó szervek, illetve magánfél szervezetek
birtokában lévő hivatalos dokumentumokban szereplő személyes adatokat az adott szerv vagy
szervezet az uniós joggal vagy a szervre vagy szervezetre alkalmazandó tagállami joggal
összhangban nyilvánosságra hozhatja annak érdekében, hogy a hivatalos dokumentumokhoz való
nyilvános hozzáférést összeegyeztesse a személyes adatok e rendelet szerinti védelméhez való
joggal.

7

III. A Hatóság döntése
Az Infotv. 26. § (2) bekezdésének és a Kttv. 179. §-ának értelmezése visszatérő probléma mind
a Hatóság, mind pedig a bíróságok gyakorlatában. A Hatóság korábbi állásfoglalásai (pl.
NAIH/2016/2444/V számú jelentés), illetve a Kúria és a Fővárosi Ítélőtábla által hozott ítéletek is
egybehangzóan megállapítják – valamint az Alkotmánybíróság által kialakított szempontokból is az
a következtetés vonható le –, hogy a Kttv. 179. §-a nem kizárólagosan tartalmazza a közszolgálati
tisztviselők közérdekből nyilvános adatainak körét.
Az Infotv. 26. § (2) bekezdése példálózóan felsorol mindenképpen közérdekből nyilvános
adatokat, ezen túl azonban a közérdekből nyilvános adatok körét kiegészíti ki azon személyes
adatok körével, amelyeket az egyes törvények felsorolnak. Ugyanezen bekezdés azonban kimondja
azt is, hogy a közérdekből nyilvános személyes adatok vonatkozásában is érvényesülnie kell a
személyes adatok kezelésére vonatkozó célhoz kötött adatkezelés elvének.
Az Infotv. 1. §-a fekteti le azt a célt, amelyet a közérdekből nyilvános adatok megismerésének
szolgálni kell, azaz a közügyek átláthatóságát. Mivel képtelenség felsorolni minden olyan, az egyes
közfeladatot ellátó személyek feladatával összefüggő és a közhatalom nyilvánosság általi
ellenőrzéséhez elengedhetetlen adatot, a felsorolást kinyitja az Infotv. 26. § (2) bekezdése, és a más
törvény által meghatározott adatokon felül a közszolgálati tisztviselők minden olyan személyes
adatára kiterjeszti a megismerhetőséget, amely az adott szerv feladat- és hatáskörében történő
eljárás során a közfeladat ellátásával közvetlenül összefügg.
A Kttv. 179. §-a által meghatározott közérdekből nyilvános adatokon túl más, a közfeladat
ellátásával összefüggő egyéb személyes adatok is – így a közszolgálati tisztviselő végzettsége,
részletes munkaköre, döntései, nyilatkozatai – közérdekből nyilvánosnak minősülhetnek az Infotv.
26. § (2) bekezdése alapján. A „feladatkörrel összefüggő személyes adatok” csoportjába tartoznak
kifejezetten a közfeladatot ellátó személy
- munkavégzése során, feladatköre ellátása érdekében tett nyilatkozatai;
- az általa készített és/vagy kiadmányozott dokumentumok;
- az általa megtett intézkedések, függetlenül attól, hogy azok jogszerűek voltak-e vagy sem;
- jogviszonyával összefüggő és a közfeladatot ellátó szerv által nyilvántartott azon adatok,
amelyek a feladatköre ellátására való alkalmassággal, az alkalmazási feltételeknek való
megfeleléssel, munkavégzése minőségével kapcsolatosak.
A Kúria Pfv.IV.21.428/2014/3. számú ítéletében az Infotv. 26. § (2) bekezdésével
összefüggésben kimondta, hogy „[…]közérdekből nyilvános adatnak minősül a személy közfeladat
ellátásával összefüggő egyéb személyes adata, továbbá azok a személyes adatok, amelyek
megismerhetőségét törvény előírja. Az Infotv. e szabályából következően ez utóbbi körbe azok az
adatok tartoznak, amelyekről a perbeli esetben a Kttv. 179. §-a kimondja, hogy közérdekből
nyilvános adatok. De ezen túlmenően az Infotv. szerint a közfeladat ellátásával összefüggő egyéb
személyes adat is közérdekből nyilvános adatnak minősül. Ennek megítélésénél azt kell
megvizsgálni, hogy a kiadni kért adat kapcsolódik-e az adatkezelő tevékenységéhez, működéséhez,
a közpénzek felhasználásához, tárgyánál fogva érinti-e az alperes működését vagy sem. A
»feladatkörével összefüggő« meghatározás olyan személyes adatokra vonatkozik, amelyek a
közfeladat ellátásához szorosan kapcsolódnak.” A Kúria ebben az ügyben például az iskolai
végzettség nyilvánosságát mondja ki, holott az iskolai végzettség nincs felsorolva a Kttv. 179. §ában: „Ha valakit közfeladat ellátásával, vezetői tevékenységgel bíznak meg, attól nem
függetleníthető a végzettsége, az közvetlenül összefügg a feladatkörével, amelynek során a köz
érdekében tevékenykedik.”
A Kúria említett ítéletére hivatkozik a Fővárosi Ítélőtábla Pf.21.048/2015/3. számú ítélete,
amelyben az Ítélőtábla kimondta, hogy a külképviseleti vezetők és külgazdasági attasék
önéletrajzának a kormánytisztviselők nevére, állampolgárságára, végzettségére, szakképzettségére
és nyelvismeretére vonatkozó adatai nyilvánosak. Az Ítélőtábla az ítélet indokolásában
megállapította, hogy „a Kttv. 179. §-ának felsorolásából nem következik, hogy az Infotv. 26. § (2)

8

bekezdése alapján más adat ne minősülhetne közérdekből nyilvános adatnak. Az Infotv. 26. § (2)
bekezdésének helyes értelmezése alapján közérdekből nyilvános adatként egyrészt a 26. § (2)
bekezdésében konkrétan meghatározott személyes adatok – így az érintett személy neve,
feladatköre, munkaköre, vezetői megbízása – ismerhetők meg, emellett közérdekből nyilvános
adatnak minősül a személy közfeladat ellátásával összefüggő egyéb személyes adata, továbbá
azok a személyes adatok, amelyek megismerhetőségét törvény előírja. Ez utóbbi körbe tartoznak
azok az adatok, amelyekről a perbeli esetben a Kttv. 179. §-a kimondja, hogy közérdekből nyilvános
adatok. Ezen túlmenően azonban az Infotv. szerint a közfeladat ellátásával összefüggő egyéb
személyes adat is minősülhet közérdekből nyilvános adatnak, és ezt a törvényi fordulatot nem a
Kttv. 179. §-a tölti ki tartalommal.”
Az Alkotmánybíróság 408/B/2008. számú határozata ugyan az akkor hatályban lévő. a személyes
adatok védelméről és az információszabadságról szóló 1992. évi LXIII. törvény (Avtv.) 19. § (4)
bekezdésére vonatkozik, de az szinte megegyezik az Infotv. 26. § (2) bekezdésének a „közfeladat
ellátásával összefüggő egyéb személyes adata” fordulatával. Az ügyben az indítványozó szerint a
közszolgálati alapnyilvántartás nem tehető nyilvánossá. Az Alkotmánybíróság rámutatott, hogy az
alapnyilvántartások adatairól nem lehet általánosan kimondani, hogy nem nyilvánosak vagy
nyilvánosak, gondos mérlegelésre van szükség: „Az ezekben a nyilvántartásokban szereplő adatok
természetét, jelesül azt, hogy a nyilvántartott adatok mennyiben függenek össze konkrétan a
feladatkörrel, és mennyiben vonatkoznak például pusztán a jogviszonyból eredő jogokra és
kötelezettségekre, vagy tartoznak a védendő magánszféra körébe, minden esetben mérlegelnie kell
a jogalkalmazónak, s ebben a tekintetben különös gondossággal kell eljárnia.” Tehát az
Alkotmánybíróság is olyan személyes adatokról mondja ki, hogy mérlegelendő a nyilvánosságuk,
amelyek nyilvánosságáról az akkor hatályos, a köztisztviselők jogállásáról szóló 1992. évi XXIII.
törvény (Ktv.) nem rendelkezett.
A mérlegeléshez támpontot kell, hogy nyújtson az Alkotmánybíróság 443/D/2006. számú
határozata is, melyben az Alkotmánybíróság az Avtv. előbb hivatkozott és az Infotv. 26. § (2)
bekezdésének fent említett fordulatával szinte megegyező rendelkezéséről kimondta, hogy „csak a
közhatalmi tevékenység átláthatóságának biztosításához elengedhetetlen mértékben teszi a
személyes adatok megismerését lehetővé. […] ugyanis kizárólag a cél eléréséhez szükséges
mértékű adatok nyilvánosságra hozatalát teszi kötelezővé, azaz kizárólag a közfeladatot ellátó
szervek feladat- és hatáskörében eljáró személy feladatkörével összefüggő személyes adatai válnak
nyilvánossá.”
A hatályos jogszabályok szerint a közfeladatot ellátó szervek kezelésében lévő és
tevékenységére vonatkozó minden – személyes adatnak nem minősülő – adat közérdekű adat,
függetlenül attól, hogy nyilvánosságuk korlátozott-e. Nem minden közérdekű adat nyilvános
azonban. Egy-egy dokumentumon belül számos különböző adatfajta előfordulhat,
következésképpen az egyes dokumentumok vonatkozásában nem az iratelv, hanem az adatelv
érvényesül. Ez azt jelenti, hogy nem maga a dokumentum minősül zártnak, megismerhetetlennek,
hanem az abban szereplő egyes adatok.
Fentiek alapján tehát a közszolgálati tisztviselők személyes adatai közül a Kttv.-ben
meghatározottakon kívül azok lehetnek nyilvánosak, azaz közérdekből nyilvános adatok, amelyek
közfeladatuk ellátásával közvetlenül összefüggenek, és amelyek nyilvánossága az adott
közfeladatot ellátó szervvel összefüggésben a közügyek átláthatóságát szolgálja. Ugyanakkor az
információszabadságnak és az információs önrendelkezési jognak egymásra tekintettel kell
érvényesülnie, így a közfeladat ellátásával összefüggő egyéb személyes adatok körének
meghatározásánál figyelembe kell venni, hogy azok nyilvánossága nem sérti-e aránytalanul a
magánszférához való jogot. A közérdekből nyilvános személyes adatok célhoz kötött terjesztésének
megsértése a személyiségi jogok megsértésével járhat és felvetheti sérelemdíj bíróság általi
megállapítását is.
Az önkormányzat szerveinek az információs önrendelkezési jog biztosítása körében mindent meg
kell tenniük annak érdekében, hogy a zárt ülés jegyzőkönyvébe az arra illetéktelenek ne

9

tekinthessenek be, valamint, hogy – a személyes adatok tekintetében az általános adatvédelmi
rendelettel összhangban – az önkormányzati szervek maguk se sértsék meg a személyes adatok
védelméhez fűződő, illetve egyéb más védett érdekeket.
Jelen ügyben azt kellett mérlegelni, hogy egy köztisztviselő munkaviszonyának megszüntetése
miatt indult peres eljárás kapcsolódik-e a Kérelmezett (Etyek Nagyközség Polgármesteri Hivatala)
tevékenységéhez, működéséhez, tárgyánál fogva érinti-e a Hivatal működését vagy sem.
Fentiek alapján megállapítható, hogy önmagában az a tény, hogy a Hivatal mint közfeladatot
ellátó szerv, munkaügyi perben áll(t) egy volt köztisztviselőjével, a Hivatal szempontjából közérdekű
adatnak minősül, vagyis a munkaügyi per ténye a Hivatallal szemben álló volt köztisztviselő
személye megismerhetőségét lehetővé tevő adatok mellőzésével megismerhető, nyilvánosságra
hozható. Bár a zárt képviselő-testületi üléseken hozott döntések minden esetben nyilvánosak,
hangsúlyozandó, hogy a Kérelmező munkaügyi perével kapcsolatos adatok nyilvánosságra
hozatala csak abban az esetben nem tekinthető jogellenesnek, ha a meg nem ismerhető adatokat
(nem közérdekből nyilvános személyes adatokat) kitakarják, felismerhetetlenné teszik, tekintettel
arra, hogy a dokumentum ilyen adatokat tartalmazó részei – törvény kifejezett, azokat közérdekből
nyilvános adattá nyilvánító rendelkezése hiányában – nem minősülnek nyilvánosnak.
A személyes adatnak az Infotv. illetve a külön törvény szerinti közérdekű hozzáférhetővé tétele,
illetve nyilvánosságra hozatala az adat keletkezését, gyűjtését megalapozó adatkezelési céltól adott
esetben elkülönülő adatkezelési célból történő önálló adatkezelésnek minősül, amelyre az általános
adatvédelmi rendelet szerint – egyéb feltételekkel együtt – csak akkor kerülhet sor, ha arra az
adatkezelő az általános adatvédelmi rendelt 6. cikk (1) bekezdése szerinti valamely jogalappal
rendelkezik. Mivel a zárt önkormányzati testületi üléseken született döntések nyilvánosságát előíró
szabály lényegében a közérdekű adatok nyilvánossága alóli kivételi szabály (zárt ülés) alóli, a
közérdekű adatok nyilvánossága főszabályához a meghozott döntés tekintetében visszatérő további
kivételi szabály, a jelen ügy eldöntéséhez azt szükséges vizsgálni, hogy a nyilvánosság
követelménye a személyes adatokra is vonatkozik-e. Mivel a személyes adatok az Infotv. „közérdekű
adat” fogalommeghatározása szerint nem lehetnek közérdekű adatok, azokat csak akkor
lehetséges, egyben kötelező bárki számára kérésre hozzáférhetővé tenni vagy – jogszabályi előírás
esetén – nyilvánosságra hozni, ha törvény ezen adatokat kifejezetten közérdekből nyilvános adattá
minősíti. Egyéb esetben a személyes adat főszabály szerint nem nyilvánosként kezelendő, arra a
személyes adatok védelmére vonatkozó általános szabályok vonatkoznak.
Tekintettel arra, hogy a Kérelmező közszolgálati jogvitával kapcsolatos személyes adatát
(munkaügyi perét), mint olyat az Infotv. 26. § (2) bekezdése nem nyilvánítja közérdekből nyilvános
adattá, arra a közérdekből nyilvános adatok közzétételére vonatkozó szabályok nem
alkalmazhatóak, így következésképpen az általános adatvédelmi rendelet 6. cikk (1) bekezdésében
megjelölt egyéb szóba jöhető jogalap hiányában ezen adat a Mötv. 52. § (3) bekezdése szerinti
döntés részeként sem tehető közzé. E vonatkozásban fontos azt is figyelembe venni, hogy a Mötv.
52. cikk (3) bekezdésének első mondatából kitűnően a zárt ülés jegyzőkönyve tekintetében is csak
a közérdekű, illetve a közérdekből nyilvános adatok azok, amelyekbe a betekintést zárt ülés
jegyzőkönyve esetén is biztosítani kell.
Azzal tehát, hogy a zárt képviselő-testületi üléseken hozott döntésekről szóló polgármesteri
beszámolók közzététele a Kérelmező nevének felismerhetetlenné tétele nélkül történt, a
Kérelmezett megsértette az általános adatvédelmi rendeletet, azzal, hogy az általános adatvédelmi
rendelet szerinti jogalap nélkül tette közzé a kérelmezett személyes adatát a képviselő-testületi
döntés részeként.
A Hatóság észlelte, hogy a Kérelmező törlési kérelmét – amelyet a fentiek szerint a Kérelmezett
– megalapozatlanul utasított el – a Kérelmezett nem az általános adatvédelmi rendelet 12. cikk (3)
bekezdése szerinti határidőn belül intézte el. E vonatkozásban a Kérelmezettnek a késedelem
kimentéseként felhozott indokolása nem fogadható el: a hatósági és egyéb ügyek intézésével nagy
tömegben foglakozó Kérelmezettől elvárható lett volna, hogy a személyes adatok érintettjeinek a

10

jogaik gyakorlásával összefüggő igényeik intézésére olyan megfelelő eljárásrendet alakítson ki és
működtessen, amely révén az előírt egy hónapos határidő betartását biztosítani tudja.
A Hatóság hivatalból megvizsgálta, hogy indokolt-e Kérelmezettel szemben adatvédelmi bírság
kiszabása. E körben a Hatóság az általános adatvédelmi rendelet 83. cikk (2) bekezdése alapján
mérlegelte az ügy összes körülményét, valamint figyelembe vette, hogy a Kérelmezett
elmarasztalására a személyes adatok kezelésére vonatkozó szabályok megsértése miatt még nem
került sor. Mindebből kifolyólag a Hatóság mellőzi az adatvédelmi bírság kiszabását, mivel azt a
jelen ügyben nem tartja sem hatékonynak, sem arányosnak. A Hatóság álláspontja szerint az
érintetti joggyakorlással összefüggő intézkedési, illetve tájékoztatási kötelezettség teljesítésére
vonatkozó határidő megsértése önmagában nem tekinthető súlyosnak. A Hatóság továbbá
figyelembe vette, hogy a Mötv. 52. § (3) bekezdésnek az általános adatvédelmi rendelettel együttes
értelmezése tárgyában ezidáig nem volt megismerhető jogalkalmazási gyakorlata. Erre tekintettel a
jogsértés megállapításán túl a figyelmeztetés alkalmazása is megfelelő, kellő visszatartó erővel bíró
jogkövetkezménynek tekinthető az általános adatvédelmi rendeletnek való megfelelést biztosító
intézkedések meghozatalára, végrehajtására és betartására utasítással. A figyelmeztetéssel a
Hatóság rosszallását fejezi ki az általa megállapított közigazgatási szabályszegés elkövetése miatt,
ugyanakkor újabb adatvédelmi jogsértés megállapítása esetén a jogkövetkezmények
megállapításakor jelen jogsértést, mint előzményt fokozott súllyal veszi majd figyelembe
A fentiek alapján a Hatóság a rendelkező részben foglaltak szerint döntött. A Hatóság a
Kérelmező kérelmének helyt ad és az általános adatvédelmi rendelet 58. cikk (2) bekezdés b)
pontja alapján elmarasztalja a Kérelmezettet, mert az adatkezelési tevékenysége megsértette
az általános adatvédelmi rendelet 6. cikk (1) bekezdését, 12. cikk (3) bekezdését és 17. cikk
(1) bekezdését. Ezen túlmenően a Hatóság az általános adatvédelmi rendelet 58. cikk (2)
bekezdés c) és d) pontja alapján utasítja a Kérelmezettet, hogy a kifogásolt dokumentumokat
a Honlapról távolítsa el, azokat csak a Kérelmező személyes adatainak felismerhetetlenné
tételét követően tegye újra közzé, és a jövőben a rendelkező részben foglaltak szerint járjon
el. A megtett intézkedésekről a Kérelmezett tájékoztassa a Kérelmezőt, az intézkedések
megtörténtét pedig igazolja a Hatóság felé is.
A Hatóság az Infotv. 61. § (2) bekezdés b) pontja alapján elrendeli a határozatnak az adatkezelő,
vagyis a Kérelmezett azonosító adatainak közzétételével való nyilvánosságra hozatalát.
***
A Hatóság hatáskörét az Infotv. 38. § (2) és (2a) bekezdése határozza meg, illetékessége az
egész ország területére kiterjed.
Az Ákr. 112. §-a, és a 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes. A polgári perrendtartásról szóló 2016. évi
CXXX. törvénynek (a továbbiakban: Pp.) – a Kp. 26. § (1) bekezdése alapján alkalmazandó – 72. §a alapján a törvényszék hatáskörébe tartozó perben jogi képviselet kötelező. Kp. 39. § (6) bekezdése
szerint – ha törvény eltérően nem rendelkezik – a keresetlevél benyújtásának a közigazgatási
cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9.§ (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.

11

A keresetlevél benyújtásának helyét és idejét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1) - (2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól az Itv.
59. § (1) bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettsége teljesítését a kérelmezettek megfelelő módon nem igazolják, a
Hatóság úgy tekinti, hogy a kötelezettséget határidőben nem teljesítették. Az Ákr. 132. §-a szerint,
ha a kötelezett a Hatóság végleges döntésében foglalt kötelezésnek nem tett eleget, az
végrehajtható. A Hatóság határozata az Ákr. 82. § (1) bekezdése szerint a közléssel véglegessé
válik. Az Ákr. 133. §-a értelmében a végrehajtást – ha törvény vagy kormányrendelet másként nem
rendelkezik – a döntést hozó hatóság rendeli el. Az Ákr. 134. §-a értelmében a végrehajtást – ha
törvény, kormányrendelet vagy önkormányzati hatósági ügyben helyi önkormányzat rendelete
másként nem rendelkezik – az állami adóhatóság foganatosítja. Az Infotv. 61. § (7) bekezdése
alapján a Hatóság határozatában foglalt, meghatározott cselekmény elvégzésére, meghatározott
magatartásra, tűrésre vagy abbahagyásra irányuló kötelezés vonatkozásában a határozat
végrehajtását a Hatóság foganatosítja.
Budapest, 2019. július 19.
Dr. Péterfalvi Attila
elnök
c. egyetemi tanár

